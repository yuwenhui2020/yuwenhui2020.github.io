<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>四库全书总目提要_卷一百九十七・集部五十○诗文评类存目</title>
<meta name="keywords" content="" />
<meta name="description" content="" />
<meta http-equiv="Content-Type" content="text/html; charset=gb2312" />
<meta name="mobile-agent" content="format=html5;url=http://m.sbkk8.com/gudai/sikuquanshuzongmutiyao/215907.html">
<meta http-equiv="Cache-Control" content="no-transform" />
<link href="http://book.sbkk8.com/images/icon.ico" rel="icon" type="image/x-icon" />
<link href="http://book.sbkk8.com/images/icon.ico" rel="shortcut icon" type="image/x-icon" />
<link href="http://book.sbkk8.com/images/icon.ico" rel="bookmark" type="image/x-icon" />
<link rel="stylesheet" type="text/css" href="../../templets/default/css/p.css" />
<link rel="stylesheet" type="text/css" href="../../templets/default/css/book.css" />
<script src="../../js/m.js" type="text/javascript"></script>
<script type="text/javascript">
mRedirect("http://m.sbkk8.com/gudai/sikuquanshuzongmutiyao/215907.html");
</script>
</head>
<body>
<div id="topbar">
  <div id="logo"><a href="../../book_sbkk8_default.html"><img src="http://book.sbkk8.com/images/logo.png" border="0" alt="天涯书库" /></a></div>
  <div id="menu">
    <ul>
      <li class="current"><a href="../../book_sbkk8_default.html">首页</a></li>
     
      <li><a href='../gudai.html'>古典文学</a></li>
      <li><a href='../../gushihui/gushihui.html'>故事会</a></li>
      <li><a href='../../meirongyangsheng/meirongyangsheng.html'>美容养生</a></li>
      <li><a href='../../zuowen/zuowen.html'>作文</a></li>
      
    </ul>
  </div>
</div>
<div id="mebg"> <span class="mebgL" ></span>
  <div class="mySearch">
    <form  name="formsearch" action="http://book.sbkk8.com/plus/search.php">
      <input type="hidden" name="kwtype" value="0" />
      <input type="text" class="myKey" name="q" id="searchInput" onblur="if(this.value==''){this.value='请输入关键字......';}" onfocus="if(this.value=='请输入关键字......'){this.value='';}" value="请输入关键字......" />
      <select name="searchtype" class="search-option" id="search-option" style="display:none;">
        <option value="title" selected='1'>检索标题</option>
        <option value="titlekeyword">智能模糊</option>
      </select>
      <input type="submit" class="mySumit" value="搜索" />
    </form>
  </div>
  <span class="mebgR" ></span>
<div class="bdsharebuttonbox" style="float:right; margin-top:5px;"><a href="215907.html#" class="bds_more" data-cmd="more">分享到：</a><a href="215907.html#" class="bds_weixin" data-cmd="weixin" title="分享到微信">微信</a><a href="215907.html#" class="bds_qzone" data-cmd="qzone" title="分享到QQ空间">QQ空间</a><a href="215907.html#" class="bds_tsina" data-cmd="tsina" title="分享到新浪微博">新浪微博</a><a href="215907.html#" class="bds_tqq" data-cmd="tqq" title="分享到腾讯微博">腾讯微博</a><a href="215907.html#" class="bds_tqf" data-cmd="tqf" title="分享到腾讯朋友">腾讯朋友</a><a href="215907.html#" class="bds_douban" data-cmd="douban" title="分享到豆瓣网">豆瓣网</a></div>

 </div>

<div class="daohang"><a href='../../book_sbkk8_default.html'>主页</a> > <a href='../gudai.html'>古代文学</a> > <a href='sikuquanshuzongmutiyao.html'>四库全书总目提要</a> > </div>
<div class="ad960"><script src="../../js/ad960sougou.js" type="text/javascript"></script></div>
<div id="maincontent">
  <h1 class="articleH1">卷一百九十七・集部五十○诗文评类存目</h1>
  <div id="content"><span id="ad328_r">
    <script src="../../js/article.js" type="text/javascript"></script>
    </span><p>△《乐府古题要解》・二卷（两江总督采进本）</p>
<p>旧本题唐吴兢撰。兢有《贞观政要》，已著录。考《崇文总目》载《古乐府古题要解》共十二卷。晁公武《读书志》称兢纂采汉、魏以来古乐府词凡十卷。又於传记及诸家文集中采乐府所起本义，以释解古题。观《崇文总目》称二书共十二卷，而《读书志》称古乐府十卷，则所馀二卷为《乐府古题要解》矣。卷数与今本相合。《崇文总目》又载《乐府解题》，称不著撰人名氏。与吴兢所撰《乐府古题》颇同，以《江南曲》为首。其後所解差异。此本为毛晋津逮秘书所刊。後有晋跋，称今人以兢所撰与《乐府解题》混为一书。又称太原郭氏诸叙中，辄引《乐府解题》不及《古题要解》。今考郭茂倩《乐府诗集》所引《乐府解题》，自汉铙歌《上之回》篇始，乃明题吴兢之名。则混为一书，已不始於近代。然茂倩所引，其文则与此书全同，不过偶删一二句，或增入乐府本词一二句，不应互相剿袭至此。疑兢书久佚，好事者因《崇文总目》有“《乐府解题》与吴兢所撰乐府颇同”语，因捃拾郭茂倩所引《乐府解题》，伪为兢书。而不知王尧臣等所谓与乐府颇同者，乃指其解说古题体例相近，非谓其文全同。观下文即云以《江南曲》为首，其後所解差异，是二书不同之明证。安有两家之书如出一口者乎？且乐府自乐府，杂诗自杂诗，卷末乃载及建除诸体，并及於字谜之类，其为捃拾以足两卷之数，灼然可知矣。《晋跋》称是书凡三本，一得之广山杨氏，一得之锡山颜氏，最後乃得一元版。然则是书为元人所赝造也。</p>
<p>△《诗式》・一卷（两江总督采进本）</p>
<p>旧本题唐释皎然撰。皎然有《杼山集》，已著录。此本即附载集末。考陈振孙《书录解题》载《诗式》五卷，《诗议》一卷，唐僧皎然撰，以十九字括诗之体。此本既非五卷，又一十九体乃末一条，陈氏不应举以概全书。陈氏又载正字王元拟皎然十九字一卷，使仅如今本一条，则不能拟为一卷矣。殊参差可疑。又皎然与颜真卿同时，乃天宝、大历间人，而所引诸诗举以为例者，有贺知章、李白、王昌龄，相去甚近，亦不应遽与古人并推。疑原书散佚，而好事者摭拾补之也。何文焕《诗话考》索议其氵屈没条，称“夏姬当垆似荡而贞”，谓夏姬无当垆事，当作文君。不知此用辛延年《羽林郎》“胡姬年十五，春日独当垆”事，特夏字误，姬字不误，不必改作文君。且延年诗称：“贻我青铜镜，结我红罗襦。不惜红罗裂，何论轻贱躯。”所谓似荡也。又称：“男儿爱後妇，女子重前夫。人生各有分，贵贱不相逾。多谢金吾子，私爱徒区区。”所谓贞也。若文君越礼，安得曰似荡而贞乎？</p>
<p>△《诗法源流》・三卷（浙江巡抚采进本）</p>
<p>不著撰人名氏。末有至治壬戌杨载旧序一篇，称“少年游浣花草堂，见杜甫九世孙杜举，问所藏诗律。举言甫之诗法不传诸子，而传其门人吴成、邹遂、王恭。举得之於三子，因以授载。”其说极为荒诞。所载凡五言律诗九首，七言律诗四十三首，各有吴成等注释。标立结上生下格、拗句格、牙镇格、节节生意格、抑扬格、接顶格、交股格、纤腰格、双蹄格、续腰格、首尾互换格、首尾相同格、单蹄格、应句格、开合格、开合变格、叠字格、句应句格、叙事格、归题格、续意格、前多後少格、前开後合格、兴兼比格、兴兼赋格、比兴格、连珠格、一意格、变字格、前实後虚格、藏头格、先体後用格、双字起结格，凡三十三格。其谬陋殆不足辨。杨载序俚拙万状，亦必出伪托。然其书乃作第三卷。前二卷则一为元人论诗之语，分标傅若金等姓名。一为选录汉、魏、晋诗，题傅若川次舟编。卷末又有嘉靖癸未邱道隆後序，称“宪伯荆南王公用章，取《诗法源流》，增入古人论述与诗足法者，厘为三卷”云云。然则此书为王用章所辑。诸家著录，有作傅若金撰者，当以开卷第一篇题若金名，因而致误耳。</p>
<p>△《二南密旨》・一卷（编修程晋芳家藏本）</p>
<p>旧本题唐贾岛撰。案陈振孙《书录解题》曰：“《二南密旨》一卷，唐贾岛撰。凡十五门，恐亦依托。”此本端绪纷繁，纲目混淆。卷末忽总题一条，云“以上十五门不可妄传”。卷中有总题一条云“以上四十七门略举大纲”。是於陈氏所云十五门外，增立四十七门，已与《书录解题》互异。且所谓四十七门、一十五门者，辗转推寻，数皆不合，亦不解其何故。而议论荒谬，词意拙俚，殆不可以名状。如以卢纶“月照何年树，花逢几度春”句为大雅；以钱起“好风能自至，明月不须期”句为小雅；以《卫风》“日居月诸，胡迭而微”句为变大雅；以“绿衣黄裳”句为变小雅；以《召南》“林有朴啵野有死鹿”句及鲍照“申黜褒女进，班去赵姬睢本洌钱起“竹怜新雨後，山爱夕阳时”句为南宗。以《卫风》“我心匪石，不可转也”句，左思“吾爱段干木，偃息藩魏君”句，卢纶诗“谁知樵子径，得到葛洪家”句为北宗。皆有如艺语。其论总例物象一门，尤一字不通。岛为唐代名人，何至於此。此殆又伪本之重亻台矣。</p>
<p>△《玉壶诗话》・一卷（编修程晋芳家藏本）</p>
<p>旧本题宋释文莹撰。考《宋史・艺文志》，载《玉壶清话》十卷，今其书犹存，已著於录。或题曰《玉壶野史》，无所谓《玉壶诗话》者。此本为《学海类编》所载，仅寥寥数页。以《玉壶清话》校之，盖书贾摘录其有涉於诗者，裒为一卷，诡立此名。曹溶不及辨也。</p>
<p>△《天厨禁脔》・三卷（浙江巡抚采进本）</p>
<p>宋释惠洪撰。惠洪有《冷斋夜话》，已著录。是编皆标举诗格，而举唐、宋旧作为式。然所论多强立名目，旁生支节。如首列杜甫《寒食对月诗》为偷春格，而谓黄庭坚《茶词》叠押四山字为用此法，则风马牛不相及。又如苏轼“芳草池塘惠连梦，上林鸿雁子卿归”句；黄庭坚“平生几两屐，身後五车书”句；谓射雁得苏武书无“鸿”字，故改谢灵运“春草池塘”为“芳草”；“五车书”无“身後”字，故改阮孚“人生几两屐”为“平生”。谓之用事补缀法，亦自生妄见。所论古诗押韵换韵之类，尤茫然不知古法。严羽《沧浪诗话》称“天厨禁脔最害事”，非虚语也。</p>
<p>△《容斋诗话》・六卷（编修程晋芳家藏本）</p>
<p>旧本题宋洪迈撰。迈有《史记法语》，已著录。此编诸家书目皆不载其名，惟《文渊阁书目》有之。《永乐大典》亦於诗字韵下全部收入。则自宋、元以来已有此编。今核其文，盖於迈《容斋五笔》之内各掇其论诗之语，裒为一编。犹於《玉壶清话》之中别钞为《玉壶诗话》耳。以流传已久，姑存其目於此，以备参考焉。</p>
<p>△《容斋四六丛谈》・一卷（编修程晋芳家藏本）</p>
<p>旧本题宋洪迈撰。亦於《容斋五笔》中掇其论四六之言别为一卷，疑与《容斋诗话》为一手所辑。所论较王钅至《四六话》、谢凇端牧麈谈》特为精核。盖迈初习词科，晚更内制，於骈偶之文用力独深，故不同於剿说也。</p>
<p>△《少陵诗格》・一卷（永乐大典本）</p>
<p>宋林越撰。越有《汉隽》，已著录。是篇发明杜诗篇法，穿凿殊甚。如《秋兴》八首第一首为接项格，谓“江间波浪兼天涌”，为巫峡之萧森；“塞上风憬拥匾酢保为巫山之萧森；已牵合无理。第二首为交股格，三首曰开合格，四首曰双蹄格，五首曰续後格，六首曰首尾互换格，七首曰首尾相同格，八首曰单蹄格。随意支配，皆莫知其所自来。後又有咏怀古迹、诸将诸诗，亦间及他家。每首皆标立格名，种种杜撰，此真强作解事者也。</p>
<p>△《历代吟谱》・五卷（两淮盐政采进本）</p>
<p>宋蔡传撰。传，莆田人，襄之孙也。此编始前汉以迄唐、宋，凡能诗之人，皆纪其姓字。末载厉鹗跋云：“此书尝有麻沙刻本，节略不全。”其叙次当以汉迄唐为第一卷，宋为第二卷，名僧为第三卷，闺秀为第四卷，武人为第五卷。今本序次悉与跋同，盖近人因鹗跋更定也。</p>
<p>△《唐子西文录》・一卷（浙江巡抚采进本）</p>
<p>旧本题宋强行父撰。凡三十五条，皆述所闻唐庚论文之语。前有绍兴戊午行父自序，称“宣和元年罢官京师，眉山唐先生同寓於城东景德僧舍。与同郡关注子东日从之游，退而记其论文之语。更兵火无复存者。子东书来，属余追录。十不省五六，乃为追录”云云。考庚以张商英罢相之後，坐为商英赋内前行贬惠州。大观五年会赦北归，道卒。大观五年即政和元年辛卯。下距宣和元年己亥，庚没九年矣，安得同寓京师？其说殊为可疑。又刘克庄《後村诗话》曰：“子西诸文皆高，不独诗也。其出稍晚，使及东坡之门，当不在秦、晁之下。”是庚平生未见苏轼。而此书言及轼者凡八条，一条称“余雅善东坡”。一条称“东坡赴定武，过京师，馆於城外一园子中，余时年十八，谒之。”则与轼甚稔，克庄不应如是之舛。殆好事者依托为之。其中记庚论《史记》、《汉书》一条，与徐庆《却扫编》所记庚语同。剽刂之迹显然。又皎然改御沟诗掌中书中字事乃进士王贞白。而此谓别一诗僧所言，亦不免疏舛也。</p>
<p>△《艺苑雌黄》・十卷（江苏巡抚采进本）</p>
<p>旧本题宋严有翼撰。案有翼，建安人。尝为泉、荆二郡教官。其所著《艺苑雌黄》见於《宋史・艺文志》者二十卷，入集部文史类。陈振孙《书录解题》则入於子部杂家类，称其书大抵辨正讹谬。其目子史、传注、诗词、时序、名数、声画、器用、地理、动植、神怪、杂事。卷为二十，条凡四百。砚冈居士唐稷序之。洪迈《容斋随笔》又记其中有《辨坡》一篇，皆诋讠其苏轼之语。今考此本，止有十卷，而无序及标目，与宋人所言俱不合。又宋时说部诸家如胡仔《苕溪渔隐丛话》、蔡梦弼《草堂诗话》、魏庆之《诗人玉屑》之类，多有徵引《艺苑雌黄》之文。今以此本参互检勘，前三卷内虽大概符合。而如《渔隐丛话》所录，卢橘、朝恪⑶锴А⑶砘ǖ仁馀条，《草堂诗话》所录“古人用韵重复”一条，此本皆不载。又如“中兴”条末东坡诗云云，“牵牛织女”条末《文选》注云云，俱胡仔驳辨之语。而亦概行阑入，舛错特甚。至其第四卷以後，则全录葛立方《韵语阳秋》，而颠倒其次序。其中如东坡在儋耳一条，立方原文有“三从兄讳延之”云云，此本改作葛延之以隐其迹。而其所称先文康公者，乃立方父胜仲之谥，则又沿用其文，不知刊削。盖有翼原书已亡，好事者摭拾《渔隐丛话》所引，以伪托旧本。而不能取足卷数，则别攘《韵语阳秋》以附益之。又故变乱篇第以欺一时之耳目，颇足疑误後学。今特为纠正，以祛後来之惑焉。</p>
<p>△《吟窗杂录》・五十卷（编修励守谦家藏本）</p>
<p>旧本题状元陈应行编。前有绍兴五年重阳後一日浩然子序。序末有嘉靖戊申孟夏崇文书堂家藏宋本刊字，盖伪书也。前列诸家诗话，惟锺嵘《诗品》为有据，而删削失真。其馀如李峤、王昌龄、皎然、贾岛、齐己、白居易、李商隐，诸家之书，率出依托，鄙倍如出一手。而开卷魏文帝诗格一卷，乃盛论律诗。所引皆六朝以後之句，尤不足排斥。可谓心劳日拙者矣。</p>
<p>△《全唐诗话》・十卷（内府藏本）</p>
<p>原本题宋尤袤撰。袤有《梁遗稿》，已著录。考袤为绍兴二十一年进士，以光宗时卒，而自序年月乃题咸淳，时代殊不相及。校验其文，皆与计有功《唐诗纪事》相同。纪事之例，凡诗为唐人采入总集者，皆云右某取为某集。此本张籍条下尚未及删此一句，则其为後人刺取影撰，更无疑义。考周密《齐东野语》载贾似道所著诸书，此居其一。盖似道假手廖莹中，而莹中又剽窃旧文，涂饰塞责。後人恶似道之奸，改题袤名，以便行世。遂致伪书之中又增一伪撰人耳。毛晋不为考核，刻之津逮秘书中，疏亦甚矣。</p>
<p>△《深雪偶谈》・一卷（浙江巡抚采进本）</p>
<p>宋方岳撰。岳字元善，宁海人。书中记淳坛跄晔略疲骸奥浦付十霜，余已就老。”又载丙寅三月丧子事。丙寅乃度宗咸淳二年，则岳至宋末尚在也。书凡十有四条，皆评诗词。又自载其《感旧》、《题画》二诗，俱不甚佳。至其言“梅花”二字入诗尤为难工，独引贾似道“梅花见处多留句”之语，以为绝唱，更未免近於谄矣。</p>
<p>△《吴氏诗话》・二卷（编修程晋芳家藏本）</p>
<p>此书载曹溶《学海类编》中，题曰宋吴氏撰。名与字未详。今核其文，即吴子良《林下偶谈》中摘其论诗之语，非别一书也。</p>
<p>△《诗话》・一卷（浙江范懋柱家天一阁藏本）</p>
<p>旧本题陈日华撰。日华有《谈谐》，已著录。是编所记多猥鄙诙谐之作，颇乖大雅。惟所记黄庭坚教人学诗先读经，不识经旨则不识是非，不知轻重，何以为诗。又记宋祁语云：“诗人必自成一家，然後传不朽。若体规画圆，准方作矩，终为人之臣仆”。则皆确论也。</p>
<p>△《老杜诗评》・五卷（两淮马裕家藏本）</p>
<p>元方深道撰。深道，晋江人。官奉议郎，知泉州。旧本题曰元人。案是编见陈振孙《书录解题》，确为宋人。题元人者误也。其书皆汇辑诸家评论杜诗之语，别无新义。</p>
<p>△《竹窗诗文辨正丛说》・四卷（两淮盐政采进本）</p>
<p>旧本题嚣嚣子编。以书中所称引观之，盖南宋人。凡作《诗辨正》二卷，《文辨正》二卷，皆摘钞前人诗话、语录而成，词皆习见。惟李希声《诗话》、《浦氏漫斋录》、《世韵语》三书为稍僻尔。</p>
<p>△《太学黼藻文章百段锦》・一卷（浙江范懋柱家天一阁藏本）</p>
<p>宋方颐孙编。颐孙，福州人，理宗时为太学笃信斋长。其始末则未详也。是书作於淳碳河希取唐、宋名人之文，标其作法，分十七格。每格缀文数段，每段缀评於其下，盖当时科举之学。王恽《玉堂嘉话》载辛弃疾谓“三百青铜买一部，即可举进士”者，殆此类矣。</p>
<p>△《答策秘诀》・一卷（两江总督采进本）</p>
<p>旧本首题建安刘锦文叔简辑。末有跋语：“题至正己丑建安日新堂志。”跋中又称“不知作於何人，相传以为贡士曾坚子白之作”云云。则又非锦文所辑矣。凡为纲十二：曰治道，曰圣学，曰制度，曰性学，曰取材，曰人才，曰文章，曰形势，曰灾异，曰谏议，曰经疑，曰历象。其系以六十六子目，皆预拟对策活法。如“历象”条云：“大凡答历象策，虽所问引难千条万绪，不过一君子治历明时，但要变换言语。”全书一一似此，其陋可想。“观其形势”条云：“如答三国六朝进取策，只是说三国君臣以智遇智，乃其势也。六朝有机可乘，有间可入，反不能用，深为可惜。後面由山东、由关中，皆以题中所问融化作己之言”云云。盖犹南宋人书也。</p>
<p>△《诗法家数》・一卷（两江总督采进本）</p>
<p>旧本题元杨载撰。载有《杨仲宏集》，已著录。是编论多庸肤，例尤猥杂。如开卷即云：“夫诗之为法也有其说焉。赋比兴者皆诗制作之法。然有赋起，有比起，有兴起”云云。殆似略通字义之人，强作文语，已为可笑。乃甫隔一页，忽另标一题曰“诗学正源”，题下标一纲曰“风雅颂赋比兴”。纲下之目又曰“诗之六义而实则三体。风雅颂者诗之体，赋比兴者诗之法。故兴比赋者，又所以制作乎风雅颂者也。凡诗中有赋起，有比起，有兴起，然风之中有赋比兴，雅颂之中亦有赋比兴”云云。载在於元，号为作手，其陋何至於是。必坊贾依托也。</p>
<p>△《木天禁语》・一卷（两江总督采进本）</p>
<p>旧本题元范德机撰。德机，范亨字也。亨有诗集，已著录。是编开卷标内篇二字，然别无外篇，不知何故独名为内。其体例丛脞冗杂，殆难枚举。其大纲以篇法、句法、字法、气象、家数、音节谓之六关。每关又系子目，各引唐人一诗以实之。其七言律诗一条，称唐人李淑有《诗苑》一书，今世罕传。所述篇法止有六格，今广为十三格。考晁公武《读书志》，《诗苑类格》三卷，李淑撰。宝元三年，豫王出阁，淑为皇子傅，因纂成此书上之。然则淑为宋仁宗时人，安得称唐。明华阳王宣錾谱鳌妒心珠会》，全引此条，亦作唐字。知原本实误以为唐人，非刊本有误。其荒陋已可想见。又云“十三格犹六十四卦之动，不出八卦。八卦之生，不离奇偶”，可谓神矣。目曰“屠龙绝艺，此法一泄，大道显然”云云。殆类道经授法之语。盖与杨载《诗法家数》出一手伪撰。考二书所论，多见赵跚《学范》中。知庸妄书贾剽取《学范》为之耳。</p>
<p>△《诗学禁脔》・一卷（两江总督采进本）</p>
<p>旧本题元范德机撰。凡分十五格，每格选唐诗一篇为式，而逐句解释。其浅陋尤甚，亦必非真本。</p>
<p>△《文筌》・八卷、附《诗小谱》・二卷（浙江总督采进本）</p>
<p>元陈绎曾撰。绎曾有《文说》，已著录。此篇凡分古文小谱、四六附说、楚赋小谱、汉赋小谱、唐赋附说五类。体例繁碎，大抵妄生分别。强立名目，殊无精理。《诗小谱》二卷，据至顺壬申绎曾自序，称为亡友石桓彦威所撰，因以附後。是此编本与诗谱合刻。元时麻沙坊本，乃移冠策学统宗之首，颇为不伦。今仍析之，各著於录。绎曾，处州人，侨居湖州。而序末自称汶阳左客，岂又尝流寓齐、鲁间，偶以自号欤？</p>
<p>△《诗文轨范》・二卷（浙江鲍士恭家藏本）</p>
<p>元徐骏撰。骏常熟人。其书杂采古人论文之语，率皆习见。所载诏诰表奏诸式，尤未免近俗。</p>
<p>△《东坡文谈录》・一卷（编修程晋芳家藏本）</p>
<p>元陈秀民编。秀民字庶子，四明人。初官武冈城步巡检，擢知常熟州。後为张士诚参军，历浙江行中书省参知政事，翰林学士。是编杂采诸家评论苏文之语，大抵诸书所习见。又秀民既别有《东坡诗话录》，而此编又滥及於诗，为例亦复不纯。</p>
<p>△《东坡诗话》・三卷（编修程晋芳家藏本）</p>
<p>元陈秀民编。秀民既作《东坡文谈录》，复杂采诸家论苏诗者裒为此书。其排纂後先，既不以本诗之事类为次第，又不以原书之年代为次第，殊无体例。又如《记仇池石》数诗，直书原诗，前後并无引述。如此则全部苏诗皆可入录矣。至《记芙蓉城》诗，於题上加一游字，舛误尤甚。胡仔《苕溪渔隐丛话》所采《历代诗话》，苏诗仅其中之一家。而核其条目，较此尚多大半，则此录之挂漏可知矣。所引诸书，惟《燕石斋续》一书世罕传本。然持论颇浅陋，如证“春事阑删芳草歇”句，引唐刘琮及传奇女郎王真诗，而不知为谢灵运语。则其书亦不足重也。又秀民既元人，而书中乃引《西湖游览志》一条，是书为明田汝成作，秀民何自见之？曹溶《学海类编》喜造伪书，此类亦可疑者也。</p>
<p>△《南溪诗话》・二卷（浙江范懋柱家天一阁藏本）</p>
<p>不著撰人名氏。其本出明三原王恕家。前有恕子承裕序，称南溪为录诗话者之别号，逸其姓名，当为胜国时人。今观书中所引，已有白荨⒘趼闹蠲，则元末人所作无疑也。其书杂抄诸家诗话，而不置议论。略如阮阅《总龟》之例，但不分门类耳。所引诗话，虽习见者多，然如所引《吕氏童蒙训》，今本皆不载。惟好标立名目，往往非其本书。如祖孝徵论沈约“崖倾护石髓”句，即题曰《祖孝徵诗话》之类，不一而足，亦殊温也。</p>
<p>△《归田诗话》・三卷（两淮马裕家藏本）</p>
<p>明瞿佑撰。佑有《四时宜忌》，已著录。佑永乐中以作诗事系狱，戍保安。至洪熙乙巳始赦归。据所自序，援欧阳修《归田录》为例，则似成於放还後。而末一条叙塞垣事，称“尚留滞於此，未得解脱。”又似戍所之语，殆创稿於保安，归乃成帙欤？後弘治中庐陵陈叙刻之。以佑别号存斋，易名曰《存斋诗话》，无所取义。今仍题《归田诗话》，从佑所自名也。此书所见颇浅。其以“槌碎黄鹤楼”作李白语，以王建《望夫石》诗为陈克。讥张耒《中兴碑》“玉环妖血无人扫”句谓杨妃缢死，未尝溅血，是忘《哀江头》“血污游魂”句也。於考证亦疏。而犹及见杨维桢、丁鹤年诸人，故所记前辈遗文，时有可采焉。</p>
<p>△《菊坡丛话》・二十六卷（两淮盐政采进本）</p>
<p>明单宇撰。宇字时泰，菊坡其号也，临川人。正统己未进士，官侯官县知县。事迹具《明史》本传。其书采古今论文之语，编次成帙，分二十六门。凡论诗者二十四卷，论四六者一卷，论乐府者一卷。所采自乐府古词以下，宋人居多。元人如萨都剌等，亦间引及，然寥寥无几。每条各注所出，亦有但注“菊坡”二字者，则宇自记其语也。史载宇待铨吏部时，值英宗北狩，上书请罢监军内官。又上书请毁王振所建大兴隆寺。其人亦铮铮者，而於论诗不甚当行。是编大旨欲配胡仔之书，故仍以丛话为名。然采摭不及其博。又仔书多论文，此书多记事，仔书多考证，此书但抄撮旧文。例亦小殊。</p>
<p>△《琼台诗话》・二卷（编修吴典家藏本）</p>
<p>明蒋冕编。冕有《湘皋集》，已著录。冕为邱鲋门人，因裒辑錾平吟咏，各详其本事。盖即吴沆门人辑《环溪诗话》之例。凡七十五条，词多溢美。盖鲆圆┣⒅，诗非其所长。冕以端谨不阿著，论诗亦非其所长也。</p>
<p>△《诗话》・十卷（副都御史黄登贤家藏本）</p>
<p>明杨成玉编。成玉始末未详。其汇辑此书时，官扬州府知府。重刊於弘治庚戌，则继任知府马忠也。所列宋人诗话，凡刘痢⑴费粜蕖⑺韭砉狻⒊率Φ馈⒙谰尤省⒅茏现ァ⑿恁馈⒄疟沓肌⒁睹蔚谩⒊卵倚な家。在近时皆为通行之本，在当时则皆秘笈。故十书虽已各著录，而仍存此书之目，以不没其奂之劳焉。</p>
<p>△《馀冬诗话》・三卷（编修程晋芳家藏本）</p>
<p>旧本题明何孟春撰。孟春有《何文简奏疏》，已著录。是书载《学海类编》中。今检其文，实於《孟春馀冬序录》中摘其论诗者，诡题此名也。所论多作理语。如谓苏氏之文无见於道，枉读书耳。又谓故教乞食歌姬院，用韩熙载事，非君子所宜。皆所谓胶柱而鼓瑟。谓杜诗《呈吴郎题桃树二律》甚费解说，与他律不同，亦殊不解古人用意之处。其他持论多类此。夫以讲学之见论文，已不能得文外之致。至以讲学之见论诗，益去之千里矣。则何如不作诗文更为务本也。</p>
<p>△《南濠居士诗话》・一卷（浙江范懋柱家天一阁藏本）</p>
<p>明都穆撰。穆有《壬午功臣爵赏录》，已著录。此编刻意论诗，而见地颇浅。如《许彦周诗话》解《锦瑟诗》，以“迷骨搴汀迸渲兴木洌附会无理，而摭为异闻。杨载诗之“六朝旧恨斜阳外，南浦新愁细雨中”，格律殊卑。“柳色嫩於鹅破壳，藓痕斑似鹿辞胎”，尤属鄙俚，而指为佳句。至载入元景文“去年先生靡恃己，今年先生罔谈彼”之谑，更伤芜杂矣。其书世有二本。一为黄桓所刻，凡七十二则，一为文璧所刻，凡四十二则。较黄本少三十则，而其中三则为黄本所无。近鲍廷博始以两本参校，合为七十五则，即此本也。</p>
<p>△《梦蕉诗话》・二卷（编修程晋芳家藏本）</p>
<p>明游潜撰。潜有《博物志补》，已著录。此书中论蔡确一条，谓因自称不肖而人误以为不笑，既而误以不笑为哭，既而又误以哭为酷，遂为部使者所斥。潜殆以“酷”罢官欤？所论诸诗，明人居其大半，率无深解。或借以自摅不平，尤为褊浅。如河源袭都实之说，嫦娥祖史绳祖、白葜论，未免剽刂陈言。论洪武正韵一条，谓“沈约在宋、齐、梁、陈时，并居钧要，谱韵以词赋取士，积习久矣。及唐有天下，亦竟因之”云云。考沈约卒於梁代，实未入陈。以诗赋试进士始於唐高宗调露二年，梁代安有是制？更为杜撰。惟驳许彦周《诗话》论杜牧诗一条，特有深解，非他家之所及耳。</p>
<p>△《渚山堂诗话》・三卷（浙江范懋柱家天一阁藏本）</p>
<p>明陈霆撰。陈霆有《唐馀纪传》，已著录。是书杂论唐、宋以来诗句工拙，而明诗为多。又喜自载其诗，如《冷斋夜话》、《珊瑚钩诗话》之例。如论古人作诗，用事当如水中著盐，寓意当如空中散花。因举所自作“独背小阑无”一语，“门前吹进落花风”句，谓为空中散花。“风月多情自进楼”句，谓为水中著盐。殊皆未确。其引据古人，亦颇疏舛。如李商隐杀风景语，本出所作杂纂。虽世无完本，然删本尚载《说郛》中。霆乃指为义山《诗品》，世无此书也。又《复斋漫录》谓张耒“新月已生飞鸟外，落霞更在夕阳西”句，本之郎士元“河源飞鸟外，雪岭大荒西”一联。摘其知上句本士元诗，不知下句本薛能“好山多在夕阳西”句可也。霆乃谓其不知本九僧“春生桂岭外，月在海门西”句，是与耒诗何涉乎？</p>
<p>△《诗谈》・一卷（修程晋芳家藏本）</p>
<p>明徐泰撰。泰字子元，海盐人。弘治甲子举人，官光泽县知县。是编皆论明代之诗，自刘基、高启以下至黄省曾。附以女子朱静贰⒌朗柯大雅、僧来复、宗泐、守仁、梵琦。各为品目，大抵宗旨不出七子门庭。其造语多用四言二句，务摹敖陶孙《诗评》，亦颇嫌学步。</p>
<p>△《存馀堂诗话》・一卷（两淮总督采进本）</p>
<p>明朱承爵撰。承爵有《灼薪剧谈》，已著录。是编凡论诗二十六条，离合参半。如论天厨禁脔假借格之谬，辨《渔隐丛话》论琴阮琵琶诗之非，其说皆确。他论映雪收萤一联，及苏轼少年诗一条，欧阳修学温庭筠一条，亦皆有理。惟所称明人诸诗，多涉芜杂，论乐府必合本题篇名一条，似确而固。至於不知寒山子为何人，则失之眉睫之前矣。</p>
<p>△《全唐诗说》・一卷、《诗评》・一卷（编修程晋芳家藏本）</p>
<p>旧本题明王世贞撰。世贞有《紊教帽鸺》，已著录。是二书载曹溶《学海类编》中。实则割剥世贞《艺苑卮言》，钞为两卷。世贞著作，初无此二名也。</p>
<p>△《诗家直说》・二卷（两江总督采进本）</p>
<p>明谢榛撰。榛有《四溟集》，已著录。榛诗本足自传，而急於求名，乃作是书以自誉，持论多夸而无当。又多指摘唐人诗病，而改定其字句。甚至称梦见杜甫、李白登堂过访，勉以努力齐名。今观其书，大旨主於超悟，每以作无米粥为言。犹严羽“才不关学，趣不关理”之说也。又以练字为主，亦方回“句眼”之说也。如谓杜牧《开元寺水阁诗》“深秋帘蚰千家雨，落日楼台一笛风”句不工，改为“深秋帘蚰千家月，静夜楼台一笛风”。不知前四句为“六朝文物草连空，天澹阆薪窆磐，鸟去鸟来山色里，人歌人哭水声中”。末二句为“惆怅无因见范蠡，参差烟树五湖东”。皆登高晚眺之景，如改雨为月，改落日为静夜，则“鸟去鸟来山色里”，非夜中之景，“参差烟树五湖东”，亦非月下所能见。而就句改句，不顾全诗，古来有是诗法乎？王士祯《论诗绝句》：“何因点窜澄江练，笑杀谈诗谢茂榛”，固非好轻诋矣。至所谓诗以一句为主，落於某韵，意随字生，岂必先立意云何。其语似高实谬，尤足误人。是但为流连山水，摹写风月，闲眯∈言耳。不知发乎情，止乎礼义，感天地而动鬼神，固以言志为本也。</p>
<p>△《诗文原始》・一卷（编修程晋芳家藏本）</p>
<p>旧本题明李攀龙撰。攀龙有《诗学事类》，已著录。此书则自明以来，不闻为攀龙所作，其持论亦不类攀龙语。疑亦曹溶掇拾割裂之书，伪题攀龙名也。</p>
<p>△《文脉》・三卷（编修程晋芳家藏本）</p>
<p>明王文禄撰。文禄有《廉矩》，已著录。此书杂论古今之文，谓文章一脉相传，故曰《文脉》。第一卷总论，二卷杂论，三卷新论。品藻古今，颇出别解。然其述理学则推象山、慈湖，论文体则推六朝、《文选》。至论唐文，伸柳州而抑昌黎，谓韩非柳匹。尤不免立异太过矣。</p>
<p>△《过庭诗话》・二卷（浙江范懋柱家天一阁藏本）</p>
<p>明刘世伟撰。世伟有《厌次琐谈》，已著录。是书卷首有嘉靖丁巳阎新恩序，称“世伟之父为宁国君冷肺蹋故所著诗话名曰《过庭》。然书中无一字及其家学，殆不可晓。其大旨谓後学看诗话，当以严沧浪为准。最可恶者惠洪《冷斋夜话》，於汉、魏、唐人好诗不曾理会得一句，其所论皆苏、黄之恶诗。大抵宋诗远不逮唐，亦由苏、黄共坏之”云云。然据其全书，则皆拾七子之绪馀，实於汉、魏、盛唐了无所解，於宋诗亦无所解也。观其论绝句，有绝前四句、後四句、中四句诸体，是并不知先有绝句，後有律诗矣。其诋唐诗称僧为公、为师，尤为迂阔。古人称谓，例皆相尊。林公、远公，晋时已尔，何独深责於唐人，且子者男子之美称，而异端莫甚於杨、墨，孟子称杨子、墨子，其亦崇奖异端乎？至论古乐府一条，称“山上复有山”为虎谜之祖。元人正宫乐府云：“拈起这纸来呵，好教我目边点水言难尽。拈起笔来呵，好教我门里挑心写不成。庶几善学此者”云云。益为温矣。</p>
<p>△《解颐新语》・八卷（浙江巡抚采进本）</p>
<p>明皇甫氵方撰。氵方有《百泉子绪论》，已著录。是编乃其说诗之语，凡分八门：曰叙论，曰述事，曰考证，曰诠藻，曰矜赏，曰遗误，曰讥评，曰杂记。自称“匡鼎说诗，人为解颐；陆贾造语，帝每称善”。故窃比於二子。然氵方诗有名於当时，而此书乃多谬陋。大抵皆袭旧文，了无精识。好大言而实皆肤词。如云：“诗首《关睢》，易始《龙德》，逍遥、大鹏，其意一也。”此十六字为一条，竟不知作何语。又引证不确，摇笔即舛。如锺嵘《诗品》，家弦户诵。乃云锺品已湮，仅存严氏。李商隐等三十六体，《唐书》本传明云以表启而名。乃指为诗派。杜甫已有七言长律，乃云元、白馀思不尽，加为六韵，此七言排之始。选杨徽之诗十联写御屏，本宋太宗事，见《渑水燕谈》。张为《主客图》作於唐时，其书虽佚，尚散见计有功《唐诗纪事》。乃云唐太宗闻杨徽之诗名，尽索所著，选十联写御屏，遂有《句对句图》及《主客图》。他如“黄金费尽教歌舞，留与他人乐少年”，司空图诗也，而云顾况。“王莽弄来曾半破，曹公将去便平沉”，李山甫诗也，而云李商隐。又所称商隐“棹里自成歌，歌竟乘流去”之句。今《义山集》中亦无之，不知所据为何本。如此之类，指不胜屈。世以氵方名重传之耳。</p>
<p>△《冰川诗式》・十卷（两淮盐政采进本）</p>
<p>明梁桥撰。桥字公济，号冰川子，真定人。由选贡生授四川布政司经历。是书成於嘉靖己巳。分定体、练句、贞韵、审声、研几、综赜六门。杂录旧说，不著所出。又参以臆见，横生名目，兼增以杜撰之体。盖於诗之源流正变，皆未有所解也。</p>
<p>△《豫章诗话》・六卷（江西巡抚采进本）</p>
<p>明郭子章撰。子章有《揭律易解》，已著录。是编论其乡人之诗，与诗之作於其乡者。上起古初，下迄於明。然多据郡县志书所采，未免芜杂。如惠远七言绝句，子章能辨其伪。然寻真观玉简天篆，决非秦代语。岩下老人武帝问答，决非汉人语，乃以为四言之祖，何耶？又如房妻高氏碑刻之类，无与於诗话。而卢仝、韩愈用龙锺、龙踵字之类，亦无与豫章。均有爱奇嗜博之失。</p>
<p>△《玉笥诗谈》・四卷（编修程晋芳家藏本）</p>
<p>明朱孟震撰。孟震有《河上楮谈》，已著录。此其所为诗话，皆载明代之事，而涉於江西者尤多。盖据其见闻所及也。其论诗大旨，则惟以王世贞为宗。</p>
<p>△《玉堂日钞》・三卷（浙江巡抚采进本）</p>
<p>明黄洪宪编。洪宪有《朝鲜国纪》，已著录。是编钞撮宋陈癸《文则》、李耆卿《文章精义》、明何良俊《论文》、王世贞《艺苑卮言》、吴讷《文章辨体》五家之言，共为一书。首有其四世从孙经序，称洪宪读书中秘时，随见手录。盖偶然摘钞，本非著述。其後人尊崇手泽，因而藏┑。实则癸等之书具在，无庸此之复陈也。</p>
<p>△《诗心珠会》・八卷（浙江巡抚采进本）</p>
<p>明华阳王朱宣錾票唷Ｐ錾谱职缀瘢自号味一道人。蜀献王椿八世孙。考《明史・宗室表》，其袭封在万历十三年。是编前有自序，题嘉靖庚申。盖作於未袭封时，故其私印一曰蜀国分藩，一曰华阳王长子也。是编取前人诗话分类编次，凡体格二卷，法则二卷，评论二卷，辨正一卷，杂拾一卷。其所徵引皆不著所出，庞杂无绪。间有附注，以味一曰别之，亦皆肤浅。</p>
<p>△《冷邸小言》・一卷（两淮盐政采进本）</p>
<p>明邓阆鲎。阆鲇小栋倩ㄖ藜》，已著录。此书前有自序，称“论诗什九，品古什一”。大旨以严羽为宗，尊陶、谢而祧苏、李，左王、孟而右杜、韩。司空图所谓“不著一字，尽得风流”者，亦诗家之一派，不可废也。然以为极则，则狭矣。</p>
<p>△《艺薮谈宗》・六卷（山东巡抚采进本）</p>
<p>明周子文编。子文字岐阳，无锡人。万历癸未进士，是编辑明人论诗之语为一编，凡宋濂、高秉、何景明、李东阳、徐祯卿、王廷相、杨慎、都穆、皇甫氵方、王世贞、何良俊、谢榛、王世懋、胡应麟、王飨登、屠隆、焦摺⒗钗桢、朱长春十九家。或采录其文集，或删节其诗话，大致以王世贞为圭臬。盖万历中叶，七子之馀焰犹未尽矗故子文据《艺苑卮言》一书，遽欲衡量千古也。</p>
<p>△《楚范》・六卷（浙江范懋柱家天一阁藏本）</p>
<p>明张之象撰。之象有《太史史例》，已著录。是编割裂《楚词》之文，分标格目，以为拟作之法。分十二编：曰辨体，曰解题，曰发端，曰造句，曰丽词，曰叶韵，曰用韵，曰更韵，曰连文，曰叠字，曰助语，曰馀音。屈、宋所作，上接风人之遗，而下开百代之词赋。性情所造，音律自生，所谓文成而法立者也。之象乃摘其某章某句，多立门类，限为定法，如词曲家之有工尺。以是拟骚，宁止相去九牛毛乎？</p>
<p>△《恬志堂诗话》・三卷（编修程晋芳家藏本）</p>
<p>明李日华撰。日华有《梅墟先生别录》，已著录。此编载曹溶《学海类编》中，乃摘其诸杂著中论诗之语，凑合成编。如武伯英烛剪一联，其文甚繁。今删其上文，但云“烛剪句余改曰‘吐残月魄蟆颐动，蹴落春红燕尾忙’。”此改字竟从何来，是直不通书贾所摘矣。至日华堂名恬致，其集即名《恬致堂集》。而改曰恬志，尤耳食之误也。</p>
<p>△《诗薮》・十八卷（江苏巡抚采进本）</p>
<p>明胡应麟撰。应麟有《笔丛》，已著录。是书凡内编六卷，分古、今体各三卷。外编六卷，自周至元，以时代为次。杂编六卷，分遗逸、闰馀各三卷。皆其评论之语。《明史・文苑传》：“胡应麟幼能诗，万历四年举於乡。久不第，筑室山中。购书四万馀卷，手自编次，多所撰著。携诗谒王世贞，世贞喜而激赏之。归益自负。所著《诗薮》十八卷，大抵奉世贞卮言为律令，而敷衍其说。谓诗家之有世贞，集大成之尼父也。其贡谀如此”云云。是应麟著此书时，世贞固尚在，乃内编又自纪其作《哭王长公诗》二百四十韵事，岂应麟又续有所增益欤？</p>
<p>△《夷白斋诗话》・一卷（两江总督采进本）</p>
<p>明顾元庆撰。元庆有《懔忠攀隆罚已著录。是编论诗多隔膜之语。如秦韬玉诗“地衣镇角香狮子，帘额侵钩绣辟邪”，可谓寒酸穷眼。元庆乃称其状富贵之象於目前，品题殊误。所录明诗多猥琐。至议蔡邕《饮马长城窟行》谓鱼腹中安得有书，尤高叟之为诗矣。</p>
<p>△《诗谭》・十卷（副都御史黄登贤家藏本）</p>
<p>明叶廷秀撰。廷秀有《西曹秋思》，已著录。是集所辑诗话，半录旧文，半出己论。前有廷秀自序称：“以为谭诗也可，谭道也可。”然其病正坐於此。第一条即曰心学，第二条即曰行得始为难。盖以讲学为诗家正脉，始於《文章正宗》。《白沙》、《定山》诸集，又加甚焉。至廷秀等，而风雅扫地矣。此所谓言之有故，执之成理，而断断不可行於天下者也。故其人虽风裁岳岳，而论诗不可为训焉。</p>
<p>△《佘山诗话》・三卷（编修程晋芳家藏本）</p>
<p>旧本题明陈继儒撰。继儒有《邵康节外纪》，已著录。此书别无传本，惟《学海类编》载之。然其文皆摭拾继儒他说部而成，殆非其本书。其中如以展子虔为大李将军之师，大李将军为唐开元中李思训，展子虔则北齐人也。疏谬如是，即真出继儒手，正亦无足取耳。</p>
<p>△《藕居士诗话》・二卷（浙江鲍士恭家藏本）</p>
<p>明陈懋仁撰。懋仁有《年号韵编》，已著录。是书卷末论卢照邻诗“玉帛委奄尹，质婴缙绅”句，以为此熹宗朝十字史，则作於崇祯时矣。懋仁及与袁宏道、锺惺、谭元春游，故其论诗大旨，以公安、竟陵为宗。自序谓考证多而评骘少。今观其书，如元王烈妇、明铁铉女诸条，亦稍能辨析。而舛漏之处甚多。如徐祯卿《观射歌》“突如流星中如树，此自用诗四钅侯如树”语，而引仪礼之皮树以为兽名，则如字定作何解？杜甫《杜鹃诗》证以三绝句之叠用刺史，明鹃字为韵是已。又引《白头吟》之“郭东亦有樵”二句，则不知此乃晋乐所加以谐律，非本词也。诗《新台有Г》，说文作，自是当时别本。而以为Г误作，是未勘《说文》所引《五经》，不同者不止於此。谓《蜀道难》始梁张危不始李白。不知郭茂倩《乐府诗集》所载乃以梁元帝为首。谓杨慎《赵州馆喜晴》七言律诗以朋字押入东韵为合古法，是误以古韵论律韵。谓傅玄以槊押貊为无韵之诗，不知槊在觉部，江之入声，貊在陌部，庚之入声，正穿鼻七声之相通。又误以律韵议古韵，至引尸子“死人为归人”句证邱为诗之“万里一归人”，更与本意相左矣。所注杜诗诸故实，亦茫无根据，无一字之可信也。</p>
<p>△《艺活甲编》・五卷（副都御史黄登贤家藏本）</p>
<p>明茅元仪撰。元仪有《嘉靖大政类编》，已著录。此编皆评诗论文之语。当嘉靖中，元仪祖坤，与王世贞争名相轧。坤作《史记钞》，世贞未见其书，即先断其必不解。又世贞题《归有光集》，诋坤《八家文钞》右永叔而左昌黎。元仪修先世之憾，故此书大旨主於排斥世贞。然世贞摹拟之弊，虽可议者多。而元仪评论古人，又往往大言无当，所见实粗。其任意雌黄，亦皆不为定论也。</p>
<p>△《文通》・三十一卷（两江总督采进本）</p>
<p>明朱荃宰撰。荃宰字咸一，黄冈人。所著有文、诗、乐、词、曲五编，并以通名，见於自序。而《文通》独先刻成。其书取古今文章流别，及诗文格律，一一为之条析。盖欲仿刘勰《雕龙》而作。其末诠梦一篇，酷摹勰之自序。然大抵摭拾百家，矜示奥博，未能一一融贯也。</p>
<p>△《诗话类编》・三十二卷（直隶总督采进本）</p>
<p>明王昌会撰。昌会字嘉侯，上海人。参议圻之孙也。是编摭拾诸诗话，参以小说，裒合成书。议论则不著其姓名，事实则不著其时代。又并不著出自何书。糅杂割裂，茫无体例，亦博而不精之学也。</p>
<p>△《尧山堂偶隽》・七卷（浙江鲍士恭家藏本）</p>
<p>明蒋一葵编。一葵有《尧山堂外纪》，已著录。是书取前人比偶之文，自六朝迄宋、元，凡制诰、笺表、赋序、启蛑忻隽之句，及寻常应对俳语，次而录之。盖王钅至《四六话》之类。然摭拾未广，所采亦不尽工。</p>
<p>△《唐诗谈丛》・一卷（编修程晋芳家藏本）</p>
<p>旧本题明胡震亨撰。震亨有《海盐县图经》，已著录。是书载曹溶《学海类编》中，实即《唐音癸签》之文。癸签凡分体、发微、评汇、乐通、诂笺、谈丛、集录七门。此摘其谈丛一门，别立名目耳。</p>
<p>△《诗脍》・八卷（江苏巡抚采进本）</p>
<p>明陈闶阶。闶阶侄ㄖ，钱塘人。是书凡分二十四类，皆杂采诸家诗话为之，而讳其出处。漫无持择，亦无所考证。</p>
<p>△《绿天耕舍燕钞》・四卷（两淮盐政采进本）</p>
<p>不著撰人名氏，但署曰雪畴子辑，不知何许人也。其书杂取明人论诗之语，缀合成编，无所发明考证。大旨排王、李而主锺、谭。殆当万历、天启之间《诗归》盛行之後欤？</p>
<p>△《雅论》・二十六卷（安徽巡抚采进本）</p>
<p>明费经虞撰。其子密又增补之。经虞字仲若，新繁人。密有《燕峰文钞》，已著录。是书详论历代之诗，分源本、体调、格式、制作、合论、工力、时代、针砭、品衡、盛事、题引、琐语、音韵十三门。自序称以诗馀附後为十四，而目录及书中皆无之。盖欲为之而未成也。经虞著作不概见。密则以“大江流汉水，孤艇接残春”一联为王士祯所称，有十字须千古之目。而编次此书，乃未为精密。如源本类中论诗句所始一条，乃挚虞《文章流别》之文，今尚载《太平御览》中，而引为孔颖达《诗疏》。葛天八阕一条，乃刘勰《文心雕龙》之文，乃引为梅鼎祚《古乐苑》。《左传》载浑良夫被涠讠眩乃呼讠阎讠眩而以讠盐诗之一体，谓始於浑良夫。杨慎虽有《五言律祖》，然齐、梁但有永明体，宫体之名，无律之名。而以五言律诗始见齐、梁，排律之名始於杨士宏之《唐音》，古无是称，而以为始见於唐。体调类中西昆酬唱，乃杨亿、刘子仪诸人，亿序可证。而以为西昆乃唐李义山、温飞卿，又并韩入之，而段成式乃别立一体。王素有《效阮公体》诗，李商隐、杜牧均有《拟沈下贤体》诗，以及宋末四灵、江湖诸体，明末竟陵、公安诸体，皆漏不载，而别撰一才调体。格式类中每一体选录数篇，既非该举其源流，又非简择其精粹，殊为挂漏。又因齐己风骚旨格，益为推衍，多立名目，而漫无根据。制作类中所选名句，率摭拾诗话。然如何逊“金粟裹搔头”句见黄伯思《东观馀论》，乃引作考证，非谓此句之工。一概列之，殊未深考。所列对偶之法，尤繁碎。合论、工力、时代、针砭四类，亦皆杂取陈言。品衡类中分十六格，各选古诗以实之，而皆不惬当。盛事类中多挂漏，亦多泛滥。题引类中论近人制题不雅，颇中其病。然所引诸式，分类标目，实以古题，则多未惬当。琐语类中皆经虞之笔记，间有可取之语。大致於古宗沧浪，於近人宗沃菀病Ｒ粼侠嘀腥咚鲇敫袷矫磐，且即格式中之一，别出一门，亦无体例。其礼部韵略一卷，但有字而无注，题曰雅论礼部韵略，殆不成文，观其附记，盖经虞有此言，而其孙锡璜补入者。经虞又言，吴或补叶、杨慎转注亦当收采。而此本无之，则又不知何意也。大抵意欲求多，而昧於持择。如游艺《诗法入门》所载，律诗平仄一三五不论，二四六分明之类，亦均收入，宜其劳而鲜功矣。</p>
<p>△《艳雪斋诗评》・二卷、《词曲评》・一卷（编修励守谦家藏本）</p>
<p>不著撰人名氏。《诗评》有崇祯己巳自序，《词曲评》有崇祯戊辰自序，皆自署曰石公。其私印则名曰亭，字曰以召，其姓则不可考，不知何许人也。是编杂采明人诗话、词话，手录成帙，非所自撰。大致以王世贞为圭臬，不出当时习气也。</p>
<p>△《明人文断》・（无卷数，浙江吴玉墀家藏本）</p>
<p>不著撰人名氏。皆采掇前人论文之语，抄录而成。所引如《纬文琐语》、《湖阴残语》之类，今皆不传，颇有足资考证者。然舛误冗杂，亦复不少。如所引杜牧一条，不知为《李贺集》序所言皆譬贺之诗，而误以为泛论文章。则其由贩鬻而来，不尽见本书可知矣。</p>
<p>△《四六金针》・一卷（编修程晋芳家藏本）</p>
<p>国朝陈维崧撰。维崧有《两晋南北集珍》，已著录。此书载《学海类编》中，取元陈绎曾《文说》中所论四六之法，割剥成编。颇为浅陋，必非维崧之笔。殆以维崧工於四六，故假其名。犹《木天禁语》之托言范亨，《诗法家数》之⒀匝钤囟。</p>
<p>△《蠖斋诗话》・二卷（江西巡抚采进本）</p>
<p>国朝施闰章撰。闰章有《矩斋杂记》，已著录。是编乃所著诗话也。闰章诗深婉蕴藉，世推作手，而诗话乃多可议。如颜真卿《判杨志坚妻》，李翱《嫁韦应物女》，李绅《题放生池》，胡钉铰《感梦能诗》，廖有方《葬胡秀印贰：愈、孟郊友善，韩愈等奖进後辈，淳化中《老妓诗》、《老叟改萨天锡诗》，石介庆《历圣德颂艮岳诗谶》，李後主《题金楼子》，刘长卿题诗不署姓，凡一十三条。皆直录旧文，以为己语，殊不可解。至刘贡父《诗话》称李商隐所咏《锦瑟》乃令狐楚青衣之名，说至无稽，而闰章取之。“松际露微月，清光犹为君”，乃常建《宿王昌龄隐居诗》，而误作王维《灞桥》。无名氏《法帖》二诗下题间二字，其为金赵秉文作无疑。而以为唐人。亦多失考。殆偶然蚣牵不甚经意之作耶。</p>
<p>△《诗话》・八卷（浙江巡抚采进本）</p>
<p>国朝毛奇龄撰。奇龄有《仲氏易》，已著录。是编多记其所自作，及同时诸人倡和，亦间及唐诗。奇龄以考据为长，诗文直以才锋用事，而於诗尤浅。其尊唐抑宋，未为不合。而所论宋诗，皆未见宋人得失，漫肆讥弹。即所论唐诗，亦未造唐代藩篱，而妄相标榜。如诋李白，诋李商隐，诋柳宗元，诋苏轼，皆务为高论，实茫然不得要领。第八卷中记姜仲子、姚季方谓奇龄貌似苏轼像，又记乩仙以奇龄为轼後身，而奇龄皆以为辱。反覆诋轼数百言，并有“莫将今日扶乩画，又认他人著屐图”句，已为诞妄。至谓轼不能实见理学之是非，於先圣授受之间有所取正，尤属大言。百载以来，日久论定，有以理学宗传屈指於奇龄者乎？</p>
<p>△《枣林艺篑》・一卷（编修程晋芳家藏本）</p>
<p>国朝谈迁撰。迁有《海昌外志》，已著录。是编载曹溶所辑《学海类编》中，实迁《枣林杂俎》之一卷也。所谈诗文，皆不出明人门径。其载张弼推尊洪武正韵一条，尤为纰缪。</p>
<p>△《诗辨坻》・四卷（浙江汪汝栗家藏本）</p>
<p>国朝毛先舒撰。先舒有《声韵丛说》，已著录。是编评历代之诗。首为总论，次为经，次为逸，次为汉至唐，次为杂论，次为学诗经录，次为竟陵诗解驳议，而终以词曲。其曰坻者，扬雄称所作方言如鼠坻之与牛场，用则实五稼，饱邦民，不用遂为粪壤。坻之於道，先舒取是义也。然先舒诗源出太仓、历下，故宋、元皆置不论，而尤好为高论。如谓常建“深入强千里”句为不知句法；谓杜甫《咏怀古迹》第五首通章草草，伯仲二语，殊伤渊雅；谓元结《Ы乃曲》伧父之状，使人欲呕；谓李白《清平调》“阆胍律鸦ㄏ肴荨本渎涮畲氏司常弧叭舴腔嵯颍居然滑调，一枝浓艳，君王带笑”，了无高趣；又谓胡应麟性骛多，故於宋、元诗俱评。然眼中能容如许尘物，即胸次可知。而上下千古，所铸金呼佛者，则惟一李攀龙焉。</p>
<p>△《五代诗话》・十二卷（编修励守谦家藏本）</p>
<p>国朝王士祯撰。宋弼等补缉。士祯有《古欢录》，弼有《山左明诗钞》，均已著录。是书士祯原稿，本草创未竟之本。弼所续入，务求其博，体例遂伤冗杂。殊失士祯之初意，而挂漏者仍复不免。後郑方坤重为补正，乃斐然可观。是编精华，已尽为方坤所采。方坤所不采者，皆糟粕矣。今录方坤之本，而此本附存其目。盖二本皆非士祯之旧，而方坤学问该洽，不由儿炊来。其凡例指摘此本之失，皆一一切中。故录彼而置此焉。</p>
<p>△《然脂集例》・一卷（山东巡抚采进本）</p>
<p>国朝王士禄撰。士禄有《读史蒙拾》，已著录。士禄尝欲辑古今闺阁之文为一书，取徐陵《玉台新咏序》“然脂暝写”之语为名，然陵所选乃艳歌，非女子诗，士禄盖误引也。其弟士祯书其年谱後曰：“先生著书，惟《然脂集》二百三十馀卷，条目初就。盖为之而未成，仅存此例十条而已。”《隋志》有妇人集，其书不传。明以来选本至夥，猥杂殊甚。士禄此例，差有条理，故附存其名於诗文评中。俾来者有考焉。</p>
<p>△《围炉诗话》・八卷（江苏巡抚采进本）</p>
<p>国朝吴乔撰。乔字修龄，昆山人。是书所论，如“意喻之米，文则炊而为饭，诗则酿而为酒。饭不变米形，酒则变尽。如《小弁》、《凯风》诸篇，断不能以文章之道平直出之”。又谓“诗之中须有人在”。赵执信作《谈龙录》，皆深取其说。然统核全书，则偏驳特甚。大旨初尊长沙而排庆阳，又祖晚唐而挤两宋。气质嚣浮，欲以毒詈狂谈劫伏俗耳，遂以王、李为牛后驴鸣，而比陈子龙於王锡爵之仆夫。七子摹拟盛唐，诚不免於流弊，然亦各有根据。必斥之不比於人类，殊未得其平。至於赋比兴三体并行，源於三百。缘情触景，各有所宜。未尝闻兴比则必优，赋则必劣。况唐人非无赋体，宋人亦非尽无比兴。遗诗具在，吾将谁欺？乃划界分疆，诬宋人以比兴都绝，而所谓唐人之比兴者，实皆穿凿附会。大半难通。即所最推之李商隐、韩二家，李则字字为令狐而吟，韩则句句为朱温而发。平心而论，果尽如是哉？阎若璩《潜邱蚣恰吩厍亲杂之言曰：“贺黄公《载酒园诗话》，冯定远《钝吟杂录》及某《围炉诗话》，可称谈诗之三绝。”是何言欤？</p>
<p>△《漫堂说诗》・一卷（编修程晋芳家藏本）</p>
<p>国朝宋荦撰。荦有《沧浪小志》，已著录。此书乃其说诗之语，载《学海类编》中。较曹溶所收《伪妄诗话》犹为真本。然荦已编入《西陂类稿》中矣。</p>
<p>△《说诗乐趣》・二十卷、附《偶咏草续集》・一卷（浙江巡抚采进本）国朝伍涵芬撰。涵芬有《读书乐趣》，已著录。此书皆采摭前人诗话。《偶咏草续》集则所自作。以所撰《读书乐趣》末有《偶咏草》，故此曰续集也。其书庞杂无绪，去取失伦。卷端所列引用书目，乖舛不一而足。则其於诗可知矣。涵芬《偶咏草》中有“侨居白下三山市，乱卖紫溪伍氏书”句。盖贫士刊鬻以自给，原不为著述计也。</p>
<p>△《柳亭诗话》・三十卷（浙江鲍士恭家藏本）</p>
<p>国朝宋长白撰。长白原名俊，以字行，山阴人。是编成於康熙乙酉。自三代以迄近人，凡涉於诗者，多所记录。时以己意品题，而议论考据，多无根柢。犹明季山人之馀绪也。</p>
<p>△《原诗》・四卷（江苏巡抚采进本）</p>
<p>国朝叶燮撰。燮有《江南星野辨》，已著录。是编乃其论诗之语。分内篇、外篇，又各分上、下。其大旨在排斥有明七子之摹拟，及纠弹近人之剽窃，其言皆深中症结。而词胜於意，虽极纵横博辨之致，是作论之体，非评诗之体也。亦多英雄欺人之语。如曰宋诗在工拙之外，其工处固有意求工，拙处亦有意为拙，若以工拙上下之，宋人不受也。此论苏、黄数家犹可，概曰宋人，岂其然乎，至谓谢灵运胜曹植，亦故为高论耳。</p>
<p>△《春秋诗话》・五卷（江苏巡抚采进本）</p>
<p>国朝劳孝舆撰。孝舆字巨峰，一字阮斋，南海人。以贡生官镇远县知县。其书专取《春秋左氏传》之言诗者集为五卷。一曰赋诗，如重耳《赋河水》、秦穆《赋六月》之类。二曰解诗，如葜痢督馔谬鳌罚穆叔《解三夏》及《文王鹿鸣》之类。三曰引诗，如郑太子《忽辞昏》引自《求多福》，陈敬仲《辞卿》引《翘翘车乘》之类。四曰拾诗，乃古诗轶句，左氏拾而出之者，分赋诵、讴歌、谣箴、铭、投壶词、繇词、谚隐各名。五曰评诗，则为《吴公子观乐》一篇。每条後各以所见附著之。既不同铨释传文，又非尽沿讨诗义。编葺虽勤，殊无所取也。</p>
<p>△《铁立文起》・二十二卷（浙江巡抚采进本）</p>
<p>国朝王之绩撰。之绩字懋功，宣城人。是书皆论作文之法，铁立其斋名也。卷首曰文体通论。前编十二卷，自序至七凡九十三种。後编十卷，自王言至论判，凡四十八种。大略采之《文章辨体》、《文体明辨》二书，而以己意参补之。然持议多偏，不能窥见要领。甚至以屠隆《溟海波恬赋》为胜於木华、郭璞，尤倒置矣。</p>
<p>△《学稼馀谭》・三卷（浙江巡抚采进本）</p>
<p>不著撰人名氏，前题云栎社老人辑。上卷曰诗鹄，中卷曰诗考，下卷曰诗话。其下卷又分一子卷，诗考、诗话皆采辑诸书而成，冗琐特甚。诗鹄谓诗有南北宗，《国风》“林有朴摇保南宗语也。“我心匪石”二句，北宗语也。剿伪本贾岛《二南密旨》之语，尤少持择。又谓七言古为唐歌行之未成者，则更异矣。</p>
<p>△《榕城诗话》・三卷（大理寺卿陆锡熊家藏本）</p>
<p>国朝杭世骏撰。世骏有《续方言》，已著录。是编乃雍正壬子世骏以举人充福建同考官所作，故以榕城为名。（案雍正壬子、乙卯二科皆以邻省举人充乡试同考官，故世骏以甲辰举人膺是任。谨附识於此。）其论诗，以王士祯为宗。故如冯舒、冯班、赵执信、庞垲、何焯诸人不附士祯者，皆深致不满。於同时诸人，无不极意标榜，欲以仿士祯诸杂著。然士祯善於选择，每一集节取一二联，往往可观。世骏则未之能也。</p>
<p>──右“诗文评类”八十五部，五百二十四卷内一部无卷数，皆附《存目》。 </p>
</div>
  <div class="adBottom">
    <script src="../../js/adBottom_sougou.js" type="text/javascript"></script>
  </div>
  <div class="prenext prenext1"><span class="todown1"><a href='215908.html' class='pagedaohang'>【上一篇】<i>:卷一百九十八・集部五十一○词曲类一</i></a></span><span class="tomenu"><a href="sikuquanshuzongmutiyao.html" title="四库全书总目提要" class="returnIndex">【回目录】</a>
</span><span class="toup1"><a href='215906.html' class='pagedaohang'>【下一篇】<i>：卷一百九十六・集部四十九○诗文评类二</i></a></span></div>
  <div class="adBottom">
    <script src="../../js/adBottom.js" type="text/javascript"></script>
  </div>
  <div class="sohuCmt1">
    <script src="http://book.sbkk8.com/js/pinglun.js" type="text/javascript"></script>
  </div>
</div>
<div id="footer"> 
<p>2016 <b><a href="../../book_sbkk8_default.html">book.sbkk8.com</a></b> - 版权所有</p>
<p>声明 :本网站尊重并保护知识产权，根据《信息网络传播权保护条例》，如果我们转载的作品侵犯了您的权利,请通知我们，我们会及时删除。联系Q-Q：2-8-1-6-4-1-1-4-9-5</p>
</div>
<script src="../../js/foot.js" type="text/javascript"></script>

</body>
</html>
