<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>四库全书总目提要_卷一百五・子部十五○医家类存目</title>
<meta name="keywords" content="" />
<meta name="description" content="" />
<meta http-equiv="Content-Type" content="text/html; charset=gb2312" />
<meta name="mobile-agent" content="format=html5;url=http://m.sbkk8.com/gudai/sikuquanshuzongmutiyao/215999.html">
<meta http-equiv="Cache-Control" content="no-transform" />
<link href="http://book.sbkk8.com/images/icon.ico" rel="icon" type="image/x-icon" />
<link href="http://book.sbkk8.com/images/icon.ico" rel="shortcut icon" type="image/x-icon" />
<link href="http://book.sbkk8.com/images/icon.ico" rel="bookmark" type="image/x-icon" />
<link rel="stylesheet" type="text/css" href="../../templets/default/css/p.css" />
<link rel="stylesheet" type="text/css" href="../../templets/default/css/book.css" />
<script src="../../js/m.js" type="text/javascript"></script>
<script type="text/javascript">
mRedirect("http://m.sbkk8.com/gudai/sikuquanshuzongmutiyao/215999.html");
</script>
</head>
<body>
<div id="topbar">
  <div id="logo"><a href="../../book_sbkk8_default.html"><img src="http://book.sbkk8.com/images/logo.png" border="0" alt="天涯书库" /></a></div>
  <div id="menu">
    <ul>
      <li class="current"><a href="../../book_sbkk8_default.html">首页</a></li>
     
      <li><a href='../gudai.html'>古典文学</a></li>
      <li><a href='../../gushihui/gushihui.html'>故事会</a></li>
      <li><a href='../../meirongyangsheng/meirongyangsheng.html'>美容养生</a></li>
      <li><a href='../../zuowen/zuowen.html'>作文</a></li>
      
    </ul>
  </div>
</div>
<div id="mebg"> <span class="mebgL" ></span>
  <div class="mySearch">
    <form  name="formsearch" action="http://book.sbkk8.com/plus/search.php">
      <input type="hidden" name="kwtype" value="0" />
      <input type="text" class="myKey" name="q" id="searchInput" onblur="if(this.value==''){this.value='请输入关键字......';}" onfocus="if(this.value=='请输入关键字......'){this.value='';}" value="请输入关键字......" />
      <select name="searchtype" class="search-option" id="search-option" style="display:none;">
        <option value="title" selected='1'>检索标题</option>
        <option value="titlekeyword">智能模糊</option>
      </select>
      <input type="submit" class="mySumit" value="搜索" />
    </form>
  </div>
  <span class="mebgR" ></span>
<div class="bdsharebuttonbox" style="float:right; margin-top:5px;"><a href="215999.html#" class="bds_more" data-cmd="more">分享到：</a><a href="215999.html#" class="bds_weixin" data-cmd="weixin" title="分享到微信">微信</a><a href="215999.html#" class="bds_qzone" data-cmd="qzone" title="分享到QQ空间">QQ空间</a><a href="215999.html#" class="bds_tsina" data-cmd="tsina" title="分享到新浪微博">新浪微博</a><a href="215999.html#" class="bds_tqq" data-cmd="tqq" title="分享到腾讯微博">腾讯微博</a><a href="215999.html#" class="bds_tqf" data-cmd="tqf" title="分享到腾讯朋友">腾讯朋友</a><a href="215999.html#" class="bds_douban" data-cmd="douban" title="分享到豆瓣网">豆瓣网</a></div>

 </div>

<div class="daohang"><a href='../../book_sbkk8_default.html'>主页</a> > <a href='../gudai.html'>古代文学</a> > <a href='sikuquanshuzongmutiyao.html'>四库全书总目提要</a> > </div>
<div class="ad960"><script src="../../js/ad960sougou.js" type="text/javascript"></script></div>
<div id="maincontent">
  <h1 class="articleH1">卷一百五・子部十五○医家类存目</h1>
  <div id="content"><span id="ad328_r">
    <script src="../../js/article.js" type="text/javascript"></script>
    </span><p>





△《素问运气图括定局立成》・一卷（两淮盐政采进本）</p>
<p>明熊宗立撰。宗立字道轩，建阳人，刘剡之门人也。（剡永乐中人，有《四书通义》，已著录。）好讲阴阳医卜之术，是书以《素问》五运六气之说编为歌辞。又有天符岁会之说，以人生年之甲子，观其得病之日气运盛衰，决其生死。医家未有用其法者。盖本五运六气，以生克制化推其王相休囚而已，初无所徵验也。</p>
<p>△《素问钞补正》・十二卷（浙江巡抚采进本）</p>
<p>明丁瓒编。瓒字点白，镇江人。嘉靖丁丑进士，官至温州府知府。初，滑寿著《素问钞》，岁久传写多讹。瓒因其旧本，重为补正，复兼采王冰原注以明之。凡十二门，悉依寿书旧例，又以五运六气主客图并诊家枢要附於後。</p>
<p>△《续素问钞》・九卷（两淮盐政采进本）</p>
<p>明汪机撰。机有《针灸问对》，已著录。是编因滑寿《素问钞》采王冰原注太略，因重为补录。凡所增入，以续字别之。九卷之中分上、中、下三部。上四卷，中一卷，下四卷，其标目悉依滑氏之旧。</p>
<p>△《素问注证发微》・九卷（浙江巡抚采进本）</p>
<p>明马莳撰。莳字仲化，会稽人。其说据《汉志・内经》十八篇之文，以《素问》九卷、《灵枢》九卷当之。复引离合真邪论中九针九篇因而九之之文，定为九九八十一篇。以唐王冰分二十四卷为误，殊非大旨所关。其注亦无所发明，而於前人著述多所訾议，过矣。</p>
<p>△《素问悬解》・十三卷（编修周永年家藏本）</p>
<p>朝国朝黄元御撰。元御有《周易悬象》，已著录。是书谓《素问》八十一篇秦汉以後始著竹帛，传写屡更，不无错乱，因为参互校正。如本病论、刺志论、刺法论旧本皆谓已亡，元御则谓本病论在玉机真藏论中，刺志论则误入诊要经中论，刺法论则误入通评虚实论，未尝亡也。又谓经络论乃皮部论之後半篇，皮部论乃十二正经经络论之正文。如此则三奇经与气府论之前论、正经後论、奇经三脉无异。故取以补阙，仍复八十一篇之旧。考言经文错简者起於刘向之校《尚书》（见《汉・旧艺文志》），犹有古文可据也。疑经文脱简者始於郑玄之注《玉藻》（见证记注），然犹不敢移其次第。至北宋以後，始各以己意改古书，有所不通，辄言错简，六经遂几无完本。馀波所渐，刘梦鹏以此法说楚词。迨元御此注，并以此法说医经。而汉以来之旧帙，无能免於点窜者矣。揆诸古义，殆恐不然，其注则间有发明。如五运六气之南政、北政，旧注以甲己为南政，其馀八千为北政，元御则谓天地之气东西对待，南北平分，何南政之少而北政之多也。一日之中，天气昼南而夜北。一岁之中，天气夏南而冬北。则十二年中，三年在北，三年在东，三年在南，三年在西。在北则南面而布北方之政，是谓北政。天气自北而南升，在南则北面而布南方之政，是谓南政。天气自南而北升，则自卯而後，天气渐南，总以南政统之。自酉而後，天气渐北，总以北政统之。东西者左右之间气，故不可以言政。此南北二极之义，其论为前人所未及。然运气之说，特约举天道之大凡，不能执为定谱以施治疗，则亦如太极、无极之争耳。</p>
<p>△《灵枢悬解》・九卷（编修周永年家藏本）</p>
<p>国朝黄元御撰。是书亦以错简为说，谓经别前十三段为正经，後十五段为别经，乃经别之所以命名。而後十五段却误在经脉中，标本而误名卫气。四时气大半误入邪气，藏府病形论津液五别误名五癃津液别。此类甚多。乃研究《素问》，比栉其辞，使之脉络环通。案《灵枢》晚出，又非《素问》之比。说者谓唐人剽取《甲乙经》为之，不应与古书一例错简，亦姑存其说可也。</p>
<p>△《图注难经》・八卷（浙江巡抚采进本）</p>
<p>明张世贤撰。世贤字天成，宁波人，正德中名医也。《难经》旧有吴吕广、唐杨德操诸家注。宋嘉讨校丁德用始於文义隐奥者各为之图，元滑寿作《本义》，亦有数图，然皆不备。世贤是编，於八十一篇篇篇有图，凡注所累言不尽者，可以披图而解。惟其中有文义显然，不必待图始解者，亦强足其数，稍为冗赘。其注亦循文敷衍，未造深微。</p>
<p>△《难经经释》・二卷（江苏巡抚采进本）</p>
<p>国朝徐大椿撰。大椿有《神农本草经百种录》，已著录。是书以秦越人八十一《难经》有不合《内经》之旨者，援引经文以驳正之。考《难经》、《汉・艺文志》不载，《隋志》始著於录。虽未必越人之书，然三国已有吕博望注本，而张机《伤寒论》平脉篇中所称经说，今在第五难中，则亦後汉良医之所为。历代以来，与《灵枢》、《素问》并尊，绝无异论。大椿虽研究《内经》，未必学出古人上，遽相排斥，未见其然。况大椿所据者《内经》，而《素问》全元起本已佚其第七篇，唐王冰始称得旧本补之，宋林亿等校正，已称其天元纪大论以下与《素问》馀篇绝不相通，疑冰取阴阳大论以补所亡。至刺法本病二论，则冰本亦阙，其间字句异同，亿等又复有校改，注中题曰新校正皆是。则《素问》已为後人所乱，而《难经》反为古本。又滑寿《难经本义》列是书所引《内经》，而今本无之者，不止一条。则当时所见之本，与今亦不甚同。即有舛互，亦宜两存，遽执以驳《难经》之误，是何异谈六经者执开元改隶之本以驳汉博士耶？</p>
<p>△《难经悬解》・二卷（编修周永年家藏本）</p>
<p>国朝黄元御撰。《难经》之出在《素问》之后，《灵枢》之前。故其中所引经文有今本所有载者（见滑寿《难经本义》）。然其文自三国以来不闻有所窜乱。元御亦谓旧本有讹，复多所更定，均所谓我用我法也。</p>
<p>△《伤寒悬解》・十五卷（编修周永年家藏本）</p>
<p>国朝黄元御撰。是书大旨，谓汉张机因针灸刺法已亡，而著《伤寒论》以治外感之疾。其理则岐、黄、越人之理，其法则因岐、黄、越人之针刺而变通之。立六经以治伤寒，从六气也。制汤丸以疗感伤，守五味也。凡《脉法》八十三章，《六经经证》以及入府传藏之里证误行汗吐下之坏病三百六十八章，外感之类证汗吐下宜忌八十六章，共五百三十七章，合百十三方。自晋王叔和混热病於伤寒，後来坊本杂出，又有传经为热，直中为寒之说，而伤寒亡矣，且简编亦多失次。因为解其《脉法》，详其经络，考其常变，辨其宜忌，凡旧文之讹乱者，悉为更定。末载驳正叔和序例一卷，以纠其失。其持论甚高。考《伤寒论》旧本经王叔和之编次，已乱其原次，元御以为错简，较为有据，与所改《素问》、《灵枢》、《难经》出自独断者不同。然果复张机之旧与否，亦别无佐证也。</p>
<p>△《伤寒说意》・十一卷（编修周永年家藏本）</p>
<p>国朝黄元御撰。元御既作《伤寒悬解》，谓论文简奥，非读者所能遽晓。乃会通大意，复著此书以开示初学之门径。</p>
<p>△《金匮悬解》・二十二卷（编修周永年家藏本）</p>
<p>国朝黄元御撰。元御谓张机著《金匮玉函经》以治内伤杂病，大旨主於扶阳气以为运化之本。自滋阴之说胜，而阳自阴升，阴由阳降之理迄无解者。因推明其意，以成此书。於四诊九候之法，言之颇详。</p>
<p>△《长沙药解》・四卷（编修周永年家藏本）</p>
<p>国朝黄元御撰。张机《伤寒论》共一百十三方，《金匮玉函经》共一百七十五方，合二书所用之药共一百六十种。元御各为分析排纂，以药名药性为纲，而以某方用此药为目，各推其因证主疗之意，颇为详悉。然药有药之性味，此不易者也。用药有用药之经纬，此无定者也。此当论方，不当论药。但云某方有此药，为某证而用，某方有此药，又为某证而用，是犹求之於筌蹄也。</p>
<p>△《图注脉诀》・四卷、《附方》・一卷（浙江巡抚采进本）</p>
<p>明张世贤撰。是编因世传王叔和《脉诀》而为之图注。考晁公武《读书志》曰，《脉经》十卷，晋王叔和撰。唐甘伯宗《名医传》曰，叔和，西晋高平人。博通经方，精意诊处，尤好著述。其书纂岐伯、华陀等论脉要诀而成，叙阴阳表里，辨三部九候，分人迎、气口、神门，条十二经、二十四气、奇经八脉、五脏、六腑、三焦、四时之疴，凡九十七篇。《读书志》又曰，《脉诀》一卷，题曰王叔和撰，皆歌诀鄙浅之言，後人依托者，然最行於世云云。据此，则《脉经》为叔和作，《脉诀》出於伪撰。今《脉经》十卷，尚有明赵邸居敬堂所刊林亿校本，知公武之言不诬。世贤不考，误以《脉诀》为真叔和书而图注之。根柢先谬，其他可不必问矣。书末附方一卷，皆因脉以用药。然脉止七表八里九道，而病则变现无方，非二十四格所能尽。限以某脉某方，亦非圆通之论也。</p>
<p>△《杜天师了证歌》・一卷（浙江巡抚采进本）</p>
<p>旧本题唐杜光庭撰。光庭字圣宾，晚自号东瀛子。括苍人。应百篇举不第，入天台山为道士。僖宗幸蜀，召见。赐紫衣，充麟德殿文章应制。王建据蜀，赐号广成先生，除谏议大夫，进户部侍郎，後归老於青城山。此书题曰天师，据陶岳《五代史补》，亦王建时所称也。考光庭所著多神怪之谈，不闻以医显，此书殆出伪托，其词亦不类唐末五代人。钱曾《读书敏求记》以为真出光庭，殊失鉴别。其注称宋人高氏伍氏所作，而不题其名。後附《持脉备要论》三十篇，亦不知谁作，多引王叔和《脉诀》，而不知叔和有《脉经》，则北宋以後人矣。</p>
<p>△《疮疡经验全书》・十三卷（浙江巡抚采进本）</p>
<p>旧本题宋窦汉卿撰。卷首署燕山窦汉卿。而申时行序乃称汉卿合肥人，以疡医行於宋庆历、祥符间，曾治太子疾愈，封为太师。所著有《窦太师全书》。其裔孙梦麟，亦工是术，因增订付梓云云。考《宋史・艺文志》不载此书，仅有《窦太师子午流注》一卷，亦不详窦为何名，疑其说出於附会。且其中治验皆梦麟所自述，或即梦麟私撰，托之乃祖也。国朝康熙丁酉，歙人洪瞻岩重刊，乃云得宋刻秘本校之，殆亦虚词。</p>
<p>△《大本琼瑶发明神书》・二卷（浙江郑大节家藏本）</p>
<p>旧本题赐太师刘真人撰，不著其名。前有崇宁元年序，则当为宋徽宗时人。然序称许昌滑君伯仁尝看经络专专（案：专专二字疑误，姑仍原本录之。）手足三阴三阳及任督也。观其图彰训释（案：图彰二字未详，今亦姑仍旧本），纲举目张云云。伯仁，滑寿字也，元人入明，《明史》载之方技传。崇宁中人何自见之，其伪可知矣。书中所言皆针灸之法及方药，盖庸妄者所托名也。</p>
<p>△《崔真人脉诀》・一卷（江苏巡抚采进本）</p>
<p>旧本题紫虚真人撰，东垣老人李杲校评。考紫虚真人为宋道士崔嘉彦。陶宗仪《辍耕录》称，宋淳熙中，南康崔紫虚隐君嘉彦，以《难经》於六难专言浮沉，九难专言迟数，故用为宗，以统七表八里，而总万病，即此书也。宋以来诸家书目不著录，焦摺豆史经籍志》始载之，《东垣十书》取以冠首。李时珍已附入《濒湖脉学》中。至其旁注之评语，真出李杲与否，则无可徵信矣。</p>
<p>△《东垣十书》・二十卷（江苏巡抚采进本）</p>
<p>不著编辑者名氏。其中《辨惑论》三卷，《脾胃论》三卷，《兰室秘藏》三卷，实李杲之书。崔真人《脉诀》一卷，称杲批评。其馀六书，惟《汤液本草》三卷，《此事难知》二卷为王好古所撰，其学犹出於东垣。至朱震亨《局方发挥》一卷，《格致馀论》一卷，王履《医经溯洄集》一卷，齐德之《外科精义》二卷，皆与李氏之学渊源各别。概名为东垣之书，殊无所取。盖书肆刊本，取盈卷帙，不计其名实乖舛耳。</p>
<p>△《珍珠囊指掌补遗药性赋》・四卷（侍郎金简购进本）</p>
<p>旧本题金李杲撰。考《珍珠囊》为洁古老人张元素著，其书久已散佚。世传东垣《珍珠囊》乃後人所伪托，李时珍《本草纲目》辨之甚详。是编首载寒、热、温、平四赋，次及用药歌诀，俱浅俚不足观。盖庸医至陋之本，而亦托名於杲，妄矣。</p>
<p>△《伤寒心镜》・一卷（通行本）</p>
<p>一名张子和《心镜别集》，旧本题镇阳常德编。德不知何许人，亦不详其时代。考李濂《医史》张从正传後附记曰，《儒门事亲》十四卷，盖子和草创之，麻知几润色之，常仲明又摭其遗为《治法心要》。子和即从正之字，知几为麻革之字，仲明字义与德字相符。常仲明者，其即德欤？若然，则金兴定中人也。书凡七篇，首论河间双解散及子和增减之法，馀亦皆二家之绪论。</p>
<p>△《伤寒心要》・一卷（通行本）</p>
<p>旧本题都梁镏洪编。洪始末未详，大旨敷演刘完素之说。所列方凡十八。又有病後四方，与常德《伤寒心镜》皆後人裒辑，附入《河间六书》之末者。然掇拾残剩，无所发明。</p>
<p>△《流注指微赋》・一卷（永乐大典本）</p>
<p>元何若愚撰。若愚爵里未详。原注有云，《指微论》三卷，亦是何公所作。探经络之赜，原针刺之理，明荣卫之清浊，别孔穴之部分，然未广传於世，於内自取义以成此赋。则若愚先著指微论，又自约其义为此赋，便记诵也。今《指微论》不传，惟此赋载《永乐大典》中。</p>
<p>△《如宜方》・二卷（浙江巡抚采进本）</p>
<p>元艾元英撰。元英，东平人。始末无考。此本为三山张士宁所刊。前有二序，一为至正乙未林兴祖作，一为至治癸亥吴德昭作。其书首列药石炮制总论，不过数十味，未免简略。第一卷述证，自中风至杂病凡三十类。第二卷载方，凡三百有馀。其曰如宜者，如某证宜用某汤，某证宜用某圆散是也。其说一定不移，未免执而不化。焦氏《经籍志》、高氏《百川书志》俱不著录，然相其版式，犹元代闽中所刊，非依托也。</p>
<p>△《泰定养生主论》・十六卷（两淮盐政采进本）</p>
<p>旧本题元洞虚子王中阳撰。其书论婚孕老幼阴阳气运节宣之宜，并摘录脉证方剂以资调摄，取庄子宇泰定者发乎天光，及养生主之语名之。前有中阳自序，及至元戊寅段天绦颍盖正德间兵部郎中冒鸾所重刊也。後有杨易跋，谓《吴宽集》中载中阳为吴人，名郑字均章，自号中阳老人。生元盛时。年四十，弃官归隐虞山之下。慕丹术，尤邃於医。</p>
<p>△《类编南北经验医方大成》・十卷（两淮盐政采进本）</p>
<p>旧本题元文江孙允贤撰。本名《医方集成》，此本为钱曾也是园所藏，犹元时旧刻。目录末题至正癸未菊节进德书堂刊行。前有题识曰，《医方集成》一书，四方尚之久矣。本堂今得名医选取奇方，增入孙氏方中，俾得贯通，名曰《医方大成》云云。则坊贾所为，非允贤之旧矣。</p>
<p>△《伤寒医鉴》・一卷（通行本）</p>
<p>元马宗素撰。宗素始末未详。是书载《河间六书》中，皆采刘完素之说以驳朱肱《南阳活人书》，故每条之论皆先朱後刘。大旨皆以热病为伤寒，而喜寒凉，忌温热。然活人书往往用麻桂於夏月发泄之时，所以贻祸。若冬月真正伤寒，则非此不足以散阴邪，岂可专主於凉泄？未免矫枉过直，各执一偏之见矣。</p>
<p>△《杂病治例》・一卷（浙江范懋柱家天一阁藏本）</p>
<p>明刘纯撰。纯有《玉机微义》，已著录。是书成於永乐戊子，末附兰室誓戒四则，叙其父橘泉翁受医术於朱震亨。纯承其家学，又从其乡冯庭А⑿碜诼场⑶窨巳萦危尽得其法。因撮举纲要，著为一编，分七十二证，每证各标其攻补之法。盖皆其相传口诀，故略而弗详。初无刊本。成化己亥，上元县知县长安萧谦观政户部时，奉命赏军甘州，始从纯後人得其本，为锓版以传。</p>
<p>△《伤寒治例》・一卷（通行本）</p>
<p>明刘纯撰。其体例与《杂病治例》相同，不标六经，亦不分表里，但以现证九十五种为纲，而每证推其病源与其治法。亦成化己亥萧谦所刻也。</p>
<p>△《医方选要》・十卷（两淮盐政采进本）</p>
<p>明周文采编。李时珍《本草纲目》引作周良采，字之讹也。其里贯未详。是书乃其为蜀献王椿侍医时，承献王之命所作，则洪武中人也。每门皆抄录古方，而各冠以论。嘉靖二十三年，通政使顾可学奏进，诏礼部重录付梓，仍行两京各省翻刻。前有献王序及文采自序，并载礼部尚书费き题覆疏二篇，盖亦翻刻本也。</p>
<p>△《袖珍小儿方》・十卷（浙江范懋柱家天一阁藏本）</p>
<p>明徐用宣撰。用宣，衢州人。《艺文志稿》作徽州人，盖字形相近而讹。其书以《脉诀》为首，《方论针灸图形》次之。总七十二门六百二十四方，鄄善谋福惟论断多袭旧文，无所发明耳。是书作於永乐中，嘉靖十一年赣抚钱宏重刊，以是书原本宋钱乙也。</p>
<p>△《安老怀幼书》・四卷（浙江朱彝尊家曝书亭藏本）</p>
<p>明刘宇编。宇字志大，河南人。成化壬辰进士，官至山西按察司副使。初，宋咸淳中，陈直撰《养老奉亲书》。元大德间，邹钅跣为《寿亲养老新书》。黄应紫合为一篇刻之。宇於成化戊戌得其本，宏治庚戌重为刊行，改名《安老书》，仍为三卷。後六年丙辰，复得翊娄氏《恤幼集》，又补刻於後，总为四卷，题曰《安老怀幼书》。翊娄氏，明洪武永乐间御医也，宇得之於其曾孙云。</p>
<p>△《医学管见》・一卷（通行本）</p>
<p>明何瑭撰。瑭号柏齐，怀庆人。弘治壬戌进士，官至南京右副都御史。谥文定。事迹具《明史・儒林传》。是书凡二十二篇，自记谓因读《素问》及《玉机微义》二书而作。其说皆主於大补大攻，非中和之道。其第十九篇论久病元气太虚，病气太盛，当以毒药攻之，尤不可训。其论金石药一条，则名言也。</p>
<p>△《保婴撮要》・八卷（浙江巡抚采进本）</p>
<p>明薜铠撰。铠字良武，吴县人。弘治中官太医院医士。是编分门纂辑，於幼科证治最为详悉。其论乳下婴儿有疾必调治其母，母病子病，母安子安。且云小儿苦於服药，亦当令母服之，药从乳传，其效自捷。皆前人所未发。其子太医院院使己，又以其所治验附於各门之後，皆低一格书之。後人集己遗书为《薛氏医案》，此书亦在其中。考卷首苏州府知府林懋举序，有请己纂而约之之语。疑铠但草创此书，其编纂成帙则实出己手。後人收入己书，盖由於此。此本为嘉靖丙辰所刊，犹未编《医案》以前单行之帙也。</p>
<p>△《神应经》・一卷（浙江朱彝尊家曝书亭藏本）</p>
<p>明陈会撰，刘瑾补辑。会字善同，称宏纲先生。瑾字永怀，号恒贰＞不知何许人。瑾所附论皆冠以臣字，亦不知何时进御本也。案宦官刘瑾，武宗时流毒海内，终以谋逆伏诛，断无人肯袭其姓名者，此书当在正德前矣。所论皆针灸之法，有歌诀，有图有说，传写讹谬，不甚可据。前有宗派图一页，称梓桑君席宏达九传至席华叔，十传至席信卿，十一传至会。会传二十四人，嫡传者二人，一曰康叔达，一即瑾也。又有席宏达誓词，谓传道者必盟天歃血，立誓以传，当於宗派图下注其姓名，如或妄传非人，私相付度，阴有天刑，明有阳谴云云。是直道家野谈耳。</p>
<p>△《医开》・七卷（浙江范懋柱家天一阁藏本）</p>
<p>明王世相撰。世相字季邻，号清溪，蒲州人。吕冉之门人也。官延川县知县。是书凡分二十四类。首载或问数条，谓医学至丹溪而集大成，盖亦主滋阴降火之说者。</p>
<p>△《医史》・十卷（浙江范懋柱家天一阁藏本）</p>
<p>明李濂撰。濂有《祥符人物志》，已著录。是编采录古来名医，自《左传》医和以下，迄元李杲，见於史传者五十五人。又采诸家文集所载，自宋张扩以下，迄於张养正，凡十人。其张机、王叔和、王冰、王履、戴原礼、葛应雷六人，则濂为之补传。每传之後，濂亦各附论断。然如医和诊晋侯而知赵孟之死，据和所称主不能御，吾是以云，盖以人事天道断之，而濂以为太素脉之祖。扁鹊传中赵简子、齐桓公、虢君各不同时，自为《史记》好奇之误，而濂不订正。葛洪自属道家，但偶集方书，不闻治验，乃一概收入。则陶宏景之撰《名医别录》，有功《本草》，何以见遗？褚澄遗书，伪托显然，乃不能辨别，反证为真本。至於宋僧智缘，本传但有善医二字，别无治验，特以太素脉知名，与张扩之具有医案者迥别。载之医家，尤为滥及，辽济鲁古亦更无一事可述，但以长亦能医，专事针灸二语，遽为立传，则当立传者又何限乎？濂他书颇可观，而此书乃冗杂特甚，殊不可解。惟其论仓公神医乃生五女而不生男，其师公乘阳庆亦年七十馀无子，以证医家无种子之术，其理为千古所未发，有足取焉。</p>
<p>△《药镜》・四卷（浙江巡抚采进本）</p>
<p>明蒋仪撰。仪，嘉兴人。正德甲戌进士，其历官未详。是编前後无序跋。惟凡例谓医镜之镌，骈车海内。今梓药性，仍以镜名。其载药性，分温、热、平、寒为四部，各以俪语括其主治。後附拾遗、疏原、滋生三赋，以补所未备。词句鄙浅，徒便记诵而已。</p>
<p>△《医学正传》・八卷（浙江范懋柱家天一阁藏本）</p>
<p>明虞抟撰。抟字天民，自号花溪恒德老人。义乌人。是书成於正德乙亥。其学以朱震亨为宗，而参以张机、孙思邈、李杲诸家之说，各选其方之精粹者次於《丹溪要语》之後，复为或问五十条以申明之。</p>
<p>△《卫生集》・四卷（两淮盐政采进本）</p>
<p>明周宏撰。宏始末未详。前有正德庚辰宏自序，复系以五言律诗一章，词颇近俚。其论外感法仲景，内伤法东垣，湿热法河间，杂病法丹溪，尚属持平之论。然亦大略如是，未可执为定法也。</p>
<p>△《万氏家抄济世良方》・六卷（浙江巡抚采进本）</p>
<p>明万表编，其孙邦孚增辑。表有《海寇议》，已著录。邦孚字汝永，官都督佥事。是编原本抄集古方，分门别类，凡五卷。邦孚又益以经验诸方及脉诀药性，共为六卷，亦颇有可用之方。至首载吕仙降乩赠诗五首，以美是书，则语怪而不可训矣。</p>
<p>△《摄生众妙方》・十一卷（两淮盐政采进本）</p>
<p>明张时彻编。时彻字维静，鄞县人。嘉靖癸未进士，官至南京兵部尚书。事迹附见《明史・张邦奇传》。是编分四十七门，标目繁碎。自序云，每见愈病之方，辄录而藏之。盖随时抄集而成，未为赅备。</p>
<p>△《急救良方》・二卷（两淮盐政采进本）</p>
<p>明张时彻编。分三十九门，专为荒村僻壤之中不谙医术者而设。故药取易求，方皆简易，不甚推究脉证也。</p>
<p>△《灵秘十八方加减》・一卷（浙江巡抚采进本）</p>
<p>旧本题德府良医所良医济南胡嗣廉校编。前有嘉靖十七年可泉子序，云不知何人所辑，则嗣廉但校正编次耳，非所撰也。其书以世人多用《和剂局方》，不知加减之用。因以此十八方各详其因证加减之法，以便於用。然病机万变，相似者多，但据证以减药味，似非必中之道，仍与执《局方》者等也。十八方後又附补中益气汤等四方，共为二十二方，亦不知何人所加。或即嗣廉续入欤？</p>
<p>△《心印绀珠经》・二卷（两淮盐政采进本）</p>
<p>明李汤卿撰。汤卿不知何许人。是书为嘉靖丁未嘉兴府知府赵瀛所校刊。上卷曰原道统，曰推运气，曰明形气，曰评脉法。下卷曰察病机，曰理伤寒，曰演治法，曰辨药性，曰十八剂。融会诸家之说，议论颇为纯正。惟以十八剂为主，而欲以轻清暑火解甘淡缓寒调夺湿补平荣涩和温数字该之，未免失之拘泥。</p>
<p>△《运气易览》・三卷（两淮盐政采进本）</p>
<p>明汪机撰。机有《针灸问对》，已著录。是编取《素问》中五运六气之说详加辨论，所衍各图，亦颇有发明。然治病自以脉证为主，拘泥司天在泉，终无当於经旨也。</p>
<p>△《痘证理辨》・一卷、《附方》・一卷（两淮盐政采进本）</p>
<p>明汪机撰。前列诸家治痘方法，後引浙中魏氏之说以辨之。自序云，嘉靖庚寅，痘灾盛行。因探索群书，见有论痘疮者，纂为一编。其论痘皆主於火。然痘虽胎火之毒，而虚实异禀，则攻补异宜。又多兼杂证，不可拘以一说也。</p>
<p>△《养生类要》・二卷（两淮盐政采进本）</p>
<p>明吴正伦撰。正伦字子叙，自号春岩子，歙县人。郑若庸尝为作小传，则嘉靖中人也。是书上卷载导引诀、卫生歌及炼红铅秋石之法，下卷分春夏秋冬诸证宜忌合用方法，盖兼涉乎道家之说者也。</p>
<p>△《志斋医论》・二卷（浙江范懋柱家天一阁藏本）</p>
<p>明高士撰。士字志斋，鄞县人。是书作於嘉靖中。上卷专论痘疹，下卷杂论阴阳六气，血脉虚实。其说云今之医者多非丹溪，而偏门方书盛行。则亦以朱氏为宗者矣。</p>
<p>△《经验良方》・十一卷（通行本）</p>
<p>明陈仕贤编。仕贤字邦宪，福清人。嘉靖壬戌进士，官至副都御史。其书首载医旨脉诀药性，别为一卷。次为通治诸病门，如太乙紫金丹、牛黄清心丸之类。次分杂证五十二门，皆抄录旧方，无所论说。自序称，与通州医官孙宇考定而成云。</p>
<p>△《丹溪心法附馀》・二十四卷（内府藏本）</p>
<p>明方广撰。广字约之，号古斋，休宁人。是书成於嘉靖丙申。因程用光所订朱震亨《丹溪心法》，赘列附录，与震亨本法或相矛盾。乃削其附录，独存一家之言，别以诸家方论与震亨相发明者，分缀各门之末。然均非震亨之原书矣。</p>
<p>△《避水集验要方》・四卷（浙江巡抚采进本）</p>
<p>明董炳撰。炳字文化，泗州人。是编以常用有验之方，分类裒辑，无所阐发。其所用之药有积雪草者，《本草》所未详，特为具其图形，述其功效。然药类至多，惟在善用，正无取乎搜罗新异，自夸秘授也。其以《避水》名者，盖隆庆、丙寅淮水决，炳避居楼上以成是书。末附柳应聘撰《玉鹤翁传》一篇，备载炳父相治医事。玉鹤，相之自号，故炳又号怀鹤云。</p>
<p>△《上池杂说》・一卷（编修程晋芳家藏本）</p>
<p>明冯时可撰。时可有《左氏释》，已著录。此乃其杂论医学之书。大意主於温补，伸东垣而抑丹溪。亦偏於一隅之见者也。</p>
<p>△《伤寒指掌》・十四卷（浙江巡抚采进本）</p>
<p>明皇甫中撰。中字阒蓿仁和人。其书原始《内经》，发明仲景立法之意，於诸家议论独推陶华。第十三卷载节贰渡背甸撤ā分校识於後云，先君菊泉与陶翁厥嗣廷桂善，尝得其所著《务寒琐言》及《杀车槌法》传心之秘旨云云。然节妨书，至今为伤寒家所诟厉，则此书抑可知也。</p>
<p>△《针灸大全》・十卷（内府藏本）</p>
<p>明杨继洲编。继洲万历中医官。里贯未详。据其刊版於平阳，似即平阳人也。是书前有巡按山西御史赵文炳序，称文炳得痿Φ疾，继洲针之而愈。因取其家传《卫生针灸元机秘要》一书，补辑刊刻，易以今名。本朝顺治丁酉，平阳府知府李月桂以旧版残阙，复为补缀。其书以《素问》、《难经》为主，又肖铜人像，绘图立说，亦颇详赅，惟议论过於繁冗。</p>
<p>△《医学六要》・十九卷（浙江巡抚采进本）</p>
<p>明张三锡撰。三锡字叔承，应天人。是编成於万历乙酉。以医学大端有六，分别论列。首四诊法一卷，次经络考一卷，次病机部二卷，次本草选六卷，次治法汇八卷，次运气略一卷。自谓博采群书，各汇其要。然杂录旧文，无所折衷。王肯堂叙以医圣称之，过矣。</p>
<p>△《删补颐生微论》・四卷（浙江巡抚采进本）</p>
<p>明李中梓撰。中梓字士材，华亭人。是编初稿定於万历戊午，已刊版行世。崇祯壬午又因旧本自订之，勒为此编。凡二十四篇，曰三奇，曰医宗，曰先天，曰後天，曰辨妄，曰审象，曰宣药，曰运气，曰脏腑，曰别证，曰四要，曰化源，曰知机，曰明治，曰风土，曰虚痨，曰邪祟，曰伤寒，曰广嗣，曰妇科，曰药性，曰医方，曰医药，曰感应，门类颇为冗杂。三奇论中兼及道书修炼，如去三尸行呵吸等法，皆非医家本术也。</p>
<p>△《雷公炮制药性解》・六卷（通行本）</p>
<p>旧本题明李中梓撰。凡金石部三十三种，果部十八种，喜渴一种，草部九十六种，木部五十七种，人部十种，禽兽部十八种，虫鱼部二十六种。每味之下各有论案。其称雷公云者，盖采炮炙论之文，别附於末。考宋雷琛杜谥寺邸啡卷，自元以来，久无专行之本，惟李时珍《本草纲目》载之差详。是篇所采犹未全备，不得冒雷公之名。又《江南通志》载中梓所著书有《伤寒括要》、《内经知要》、《本草通原》、《医宗必读》、《颐生微论》凡五种，独无是书。卷首有太医院订正姑苏文喜堂镌补字，亦坊刻炫俗之陋习。殆庸妄书贾随意裒集，因中梓有医名，故托之耳。</p>
<p>△《鲁府秘方》・四卷（两淮盐政采进本）</p>
<p>明刘应泰编。应泰尝为鲁王府侍医。其里贯未详。是书分福、寿、康、宁四集。首载五言赞一首，以颂鲁王。其馀皆分类隶方，亦罕奇秘。末载延生劝世等箴，尤与医药无关。前有万历甲午鲁王序。考《明史》诸王传，鲁荒王檀八世至敬王寿钅曾，於万历二十二年嗣封。是年岁在甲午，盖即寿钅曾，故其序自称鲁王八代孙也。</p>
<p>△《普门医品》・四十八卷、附《医品补遗》・四卷（浙江巡抚采进本）明王化贞撰。化贞字肖乾，诸城人。万历癸丑进士，官至佥都御史，巡抚辽东。以偾事伏诛。事迹附见《明史・熊廷弼传》。是编摘录《本草纲目》诸方，参以诸家论述，详列病证，分类汇编。每门冠以总论，但有证候而不载诊法。其凡例谓是书为不知医者设，然望、闻、问、切，犹或审证未真，用药多舛。况舍脉而论方，则虚、实、寒、热之相似者，其误必多。执影响之见而苟冀一效，其贻误封疆，亦此学问矣。</p>
<p>△《孙氏医案》・五卷（浙江巡抚采进本）</p>
<p>明孙泰来、孙明来同编。二人皆休宁孙一奎之子。是编即所辑《一奎医案》也。凡三吴治验二卷，新都治验二卷，宜兴治验一卷。不分证而分地，盖以治之先後为次。一奎深究医理，其议论多见於《赤水玄珠》、《医旨绪馀》，皆已著录。是编宗旨具载二书之中，且旁文多於正论，亦为冗漫。盖大意主於标榜医名，而不主於发挥医理也。</p>
<p>△《河间六书》・二十七卷（通行本）</p>
<p>明吴勉学编。勉学字肖愚，歙县人。是编裒辑金刘完素之书，凡《原病式》一卷，《宣明论方》十五卷，《保命集》三卷，《伤寒医鉴》一卷，《伤寒直格》三卷，《伤寒标本》二卷，附《伤寒心要》、《伤寒心镜》各一卷。名为六书，实八书也。其中多非完素所作，已分别各著於录。今存其总目於此，以不没勉学缀辑刊刻之功焉。</p>
<p>△《折肱漫录》・六卷（两淮盐政采进本）</p>
<p>明黄承昊撰。承昊字履素，号暗斋，秀水人。黄洪宪之子也。万历丙辰进士，官至福建按察使。承昊体羸善病，因参究医理，疏其所得以著是书。分养神、养气、医药三门。其论专主於补益，未免一偏。</p>
<p>△《运气定论》・一卷（浙江巡抚采进本）</p>
<p>明董说撰。说有《易发》，已著录。是编凡四论八图。辨《素问》所论运气当在六元正纪大论，原文久佚。故晋皇甫谧作《甲乙经》，隋全元起注《素问》，皆云亡失。唐王冰始私采《阴阳大论》七篇补之，诡云秘藏书本。刘守真、杨子建递变其说，亦皆乖谬，因著此书以辟之。定以六气为经，五运为纬，气静运动，上下周流，天始於甲，地始於子，数穷六十，循环无端，其说甚辨。然运气之主病，犹之分野之占天，以为不验，亦有时而中；以为必验，又有时不然。天道远，人事迩，治病者求之望、闻、问、切，参以天时、地气，亦足得其概矣，正不必辨无证、无形之事也。</p>
<p>△《针灸聚英》・四卷（两淮盐政采进本）</p>
<p>明高武撰。武始末未详。是书以经络空穴类聚为一卷，各病取穴治法为一卷，诸论针灸法为一卷，各歌赋为一卷。凡诸书与《素问》、《难经》异同者，取其同而论其异，故以聚英名书。其所鄄桑惟《铜人明堂子午》及《窦氏流注》等书，馀皆不录。</p>
<p>△《针灸节要》・三卷（两淮盐政采进本）</p>
<p>明高武撰。是书以《难经》、《素问》为主。《难经》首取行针补泻，次取井荣俞经合，次及经脉。《素问》首九针，次补泻，次诸法，次病刺，次经脉空穴。俱颠倒後先，於经文多割裂。</p>
<p>△《简明医彀》・八卷（内府藏本）</p>
<p>明孙志宏撰。志宏字台石，杭州人。是书卷首冠要言一十六则，议论亦平正。其馀案门列方，浅显易解，然未能尽医道之变化也。</p>
<p>△《金棵芈邸贰な二卷（两淮盐政采进本）</p>
<p>旧本题梁流寓李药师撰。不知何许人。自序称唐李靖以三等法教士，故亦以三等法治病。药师之称，适符靖字，殆亦寓名欤？其书分十二门，皆论医目之法，故曰《金俊罚盖取佛书金抗窝壑义也。</p>
<p>△《扁鹊指归图》・一卷（两淮盐政采进本）</p>
<p>不著撰人名氏。以脉证形色编为歌括，以便记诵。盖坊市俗医所为。</p>
<p>△《证治大还》・四十卷（浙江巡抚采进本）</p>
<p>国朝陈治撰。治字三农，华亭人。是书凡证视近纂二卷，药理近考二卷，济阴近编五卷，幼幼近编四卷，医学近编二十卷，伤寒近编前集五卷，後集五卷。前有喻昌及治自序。治自谓五世业医，所著书有《璜溪医约解》、《医师寤言》、《外台秘典》、《脉药骊珠》各种，皆斟酌尽善，择其近要者付之梨枣。然是书杂录诸家议论证治，门类繁碎，殊少折衷。</p>
<p>△《马师津梁》・八卷（浙江巡抚采进本）</p>
<p>国朝马元仪撰。元仪，苏州人。是编前有雍正壬子汪濂夫序，称元仪受学於慵淅钍坎摹⑽鞑喻嘉言。士材，李中梓之字。嘉言，喻昌之字。二人皆国初人，则元仪著书当在康熙初矣。其曰《马师津梁》者，盖元仪门人姜思吾传其抄本，濂夫追题此名，非其本目也。所论多原本旧文，大抵谨守绳尺，不敢放言高论，亦不能有所发明。所载诸方，或与所论不甚符。如中风一门，既知病由内虚，不属外邪，而附方仍多驱风涤痰，一切峻利之药。知其亦见寒医寒，见热医热，随时补救之技，非神明其意，运用自如者矣。</p>
<p>△《张氏医通》・十六卷（浙江巡抚采进本）</p>
<p>国朝张璐撰。璐字路玉，号石顽，吴江人。是编取历代名家方论，汇次成编。门类先後，悉依王肯堂《证治准绳》。方药主治多本薛己《医案》、张介宾《景岳全书》而以己意参定之。凡古来相传之说，稍有晦滞者，皆削不录。其辞气未畅者，皆润色发挥，务阐其意。康熙乙酉，圣祖仁皇帝南巡，璐子以柔，以璐所著《本经逢原》、《诊宗三昧》、《伤寒缵绪论》及此书汇辑恭进，得旨留览。考璐自序，是书初名《医归》，未及刊行，佚其目科、痘疹二册。晚年命其子以倬重辑目科治例，以柔重辑《痘疹心传》，补成完帙，改题此名。时韩氏《医通》已久行於世，璐书名与相复。自序谓元氏集名长庆，白氏集亦名长庆，未尝混也。今刊本题《张氏医通》，盖亦以别於韩氏云。</p>
<p>△《伤寒缵论》・二卷、《绪论》・二卷（浙江巡抚采进本）</p>
<p>国朝张璐撰。取张机《伤寒论》重分其例，采喻昌《尚论篇》及各家之注为之发明，而参以己见，是曰《缵论》。又以原书残佚既多，证治不备，博搜前人之论以补之，是曰《绪论》。《缵论》先载原文，次附注释，末录正方一百十三首。《绪论》首载六经传变，合病并病，标本治法，及正伤寒以下四十证，又分别表里，如发热头痛，结胸自利之类，末录杂方一百二十馀道。其医通十六卷内，诸证毕备，不立伤寒一门。自序谓先有此二书别行，故不复衍也。康熙甲寅，林起龙刻方有执《伤寒论条辨》。其序有曰，钤槌活人类证者出，而斯道日茅塞矣。近之准绳金啃焰参注宗印图经绪论五法手援诸刻，炫奇斗异，吊诡承讹，逞意簧鼓，任口杜撰，如狂犬吠，如野狐鸣。又曰，更可异者，本无一长，又未梦见条辨，止将尚论篇割裂纷更。称缵论者，譬之推粪蜣螂，自忘其臭，此书必不能传。即传不过供人笑骂涂抹云云。其诋讠其是书，不遗馀力。然亦不至如是之甚也。</p>
<p>△《本经逢原》・四卷（浙江巡抚采进本）</p>
<p>国朝张璐撰。其书以神农本经为主，而加以发明，兼及诸家治法。部分次第，悉依李氏《本草纲目》，而疏通大义，较为明显。自序云：濒湖博洽今古，尚尔舍本逐末仅以本经主治，冠列於首，以为存羊之意。缪氏仲醇，开凿经义，迥出诸家之上，而於委曲难明之处，则旁引别录等说，疏作经言，未免朱紫之混。盖时珍书多主考订，希雍书颇喜博辨，璐书则惟取发明性味，辨别功过，使制方者易明云。</p>
<p>△《诊宗三昧》・一卷（浙江巡抚采进本）</p>
<p>国朝张璐撰。是书专明脉理。首宗旨，次医学，次色脉，次脉位，次脉象，次经络，次师传，次口问，次逆顺，次异脉，次妇人，次婴儿。其医学篇有云，王氏《脉经》，全氏《太素》，多拾经语，溷厕杂说於中，偶一展卷，不无金屑入眼之憾。他如《紫虚四诊》，《丹溪指掌》，《扌婴宁枢要》，《濒湖脉学》，《士材正眼》等，要皆刻舟求剑，案图索骏之说。夫得心应手之妙，如风中鸟迹，水上月痕，苟非智慧辨才，乌能测其微於一毫端上哉！其言未免太自诩也。</p>
<p>△《石室秘怼贰ち卷（大学士英廉购进本）</p>
<p>国朝陈士铎撰。士铎字远公，山阴人。是书托名岐伯所传，张机、华佗等所发明，雷公所增补。凡分一百二十八法，议论诡异。所列之方，多不经见。称康熙丁卯遇岐伯诸人於京都，亲受其法。前有岐伯序，自题中清殿下宏宣秘砦奚咸齑蟮壅婢。又有张机序，自题广蕴真人。方术家固多依托，然未有怪妄至此者，亦拙於作伪矣。</p>
<p>△《李氏医鉴》・十卷、《续补》・二卷（内府藏本）</p>
<p>国朝李文来编。文来字昌期，婺源人。初，休宁汪桓作《医方集解》、《本草备要》二书，浅显易明，颇行於世。康熙丙子，文来撮合两书，条分缕析，分类排纂，以成是书。名曰《李氏医鉴》，实则汪氏书也。又以杂证及伤寒有未备者，更辑为《续补》二卷。末附桓所作三焦命门辨一篇，称医鉴成，请正於桓，详校差讹，玉成完璧。更授以是篇，附刻卷末。则文来辑是书时，桓尚无恙，与所手定无异矣。</p>
<p>△《医学汇纂指南》・八卷（安徽巡抚采进本）</p>
<p>国朝端木缙撰。缙字仪标，当涂人。是书成於康熙丁亥。摘取古今医书，荟萃成帙。每病之下，先详脉理，次病因，次现证，次治法，颇为明析。惟於《素问》五运六气，拘执过甚，未免失於泥古。又第七卷所列医案，惟载近人治验，而古法一概不录。虽医贵因时，又不免局於目见矣。</p>
<p>△《济阴纲目》・十四卷（大学士英廉家藏本）</p>
<p>国朝武之望撰。汪淇笺释。之望字叔卿，自署关中人。淇字澹漪，一字右子，钱塘人。是书所分门目，与《证治准绳》之女科相同，文亦全相因袭，非别有所发明。盖即王肯堂书加以评释圈点，以便检阅耳。</p>
<p>△《保生碎事》・一卷（大学士英廉家藏本）</p>
<p>国朝汪淇撰。是书又名《济阴慈幼外编》，录小儿堕地时至七日内医疗之事。如拭口、断脐、浴儿、稀痘各法，寥寥数则，大约取其便於检用，非保婴之全书也。卷末一条云，随有《济阴纲目》及《慈幼纲目》即镌行。则是书之成，犹在《济阴纲目》之前。其《慈幼纲目》自谓即证治准绳之幼科，加以评释。今未见其本。</p>
<p>△《释骨》・一卷（浙江巡抚采进本）</p>
<p>国朝沈彤撰。彤有《周官禄田考》，已著录。是编取《内经》所载人身诸骨，参以他书所说，胪而释之，中间多所辨正。如谓经筋篇足少阳之脉，循耳後上额角，额字乃头字之讹。谓曲角之角，经文刊本皆误作周，据气府论注改定。谓颔字说文作<函页>，与颐同训。<函页>盖自口内言之，如从口外言则两旁为颔，颔前为颐，两不相假，故《内经》无通称者。谓或骨之或乃古域字，引《说文》为证。谓齿数奇当为牡，偶当为牝，《说文》、《玉篇》并以牙为牡齿，恐误。谓曲牙二穴侠口旁四分，王冰以为颊车穴，恐非经义。谓高骨通指脊骨，不专指命门穴上一节。谓膺中有六穴，穴在骨间，则骨当有七。谓张介宾误以胁下为蕖Ｎ<骨舌>骨即肩端骨。谓经脉篇斜下贯胛之胛乃胂字之讹。谓本腧篇肘内大骨，内字乃外字之讹，掌後两骨，骨字乃筋字之讹。谓掌後兑骨非手髁。谓壅骨在鱼际旁寸口前，非掌後高骨。谓楗即髀骨之直者。谓骨空论颏下为辅，下字乃上字之讹。谓刺腰痛论或骨在膝外廉，膝字乃<骨行>字之讹。其考证皆极精核，非惟正名物之舛，并可以纠针砭之谬。已载入所著《果堂集》，此其别行之本。序称为吴文球讲明经穴而作，则其本旨以谈医而起。今附存其目於医家焉。</p>
<p>△《医学求真录总论》・五卷（江西巡抚采进本）</p>
<p>国朝黄宫绣撰。宫绣宜黄人。是书成於乾隆庚午。据其凡例，称尝著《医学求真录》十六卷。别钞其篇首总论，勒为五卷，以标明其宗旨。议论亦明白易解，然不无臆脱。如论风土不齐，而云西北人不可温补，则未免胶柱而鼓瑟矣。</p>
<p>△《成方切用》・十四卷（浙江巡抚采进本）</p>
<p>国朝吴仪洛撰。仪洛字遵程，海盐人。此书为其《医学述》之第四种。取古今成方一千三百馀首，本经按证，加以论断。卷首载内经一十二方。第一卷至第十二卷每卷各有上下，分治气、理血、补养、氵啬固、表散、涌吐、攻下、消导、和解、表里、祛风、祛寒、消暑、燥湿、润燥、泻火、除痰、杀虫、经带、胎产、婴孩、痈疡、眼目、救急凡二十四门。卷末载勿药元诠七十四条，大旨谓古方不宜今用，故所录皆切於时用之方。凡例於汪桓《医方集解》颇有微词。然桓书浅略，亦可无庸掊击也。</p>
<p>△《伤寒分经》・十卷（浙江巡抚采进本）</p>
<p>国朝吴仪洛撰。此书为其《医学述》之第五种，取喻嘉言所撰《尚论篇》重为订正。凡太阳经三篇，阳明经三篇，太阴经一篇，少阴经二篇，厥阴经一篇，春温三篇，夏热一篇，脉法二篇，诸方一篇，补卒病论一篇，秋燥一篇，共十有九篇。</p>
<p>△《医贯砭》・二卷（江苏巡抚采进本）</p>
<p>国朝徐大椿撰。大椿有《神农本草百种录》，已著录。初，明赵献可作《医贯》，发明薛氏《医案》之说，以命门真水真火为主，以八味丸、六味丸二方通治各病。大椿以其偏驳，作此书辟之。考八味丸即《金匮要略》之肾气丸，本後汉张机之方。後北宋钱乙以小儿纯阳，乃去其肉桂、附子，以为幼科补剂，名六味丸。至明太医院使薛己，始专用二方，为补阳补阴要药，每加减以治诸病。其於调补虚损，未尝无效。献可传其绪论，而过於主持，遂尽废古人之经方。殆如执诚意正心以折冲御侮，理虽相贯，事有不行。大椿攻击其书，不为无理，惟词气过激，肆言辱詈，一字一句，索垢求瘢，亦未免有伤雅道。且献可说不能多验，今其书已不甚行，亦不必如是之诟争也。</p>
<p>△《临证指南医案》・十卷（浙江巡抚采进本）</p>
<p>国朝叶桂撰。桂字天士，吴县人。以医术名於近时，然生平无所著述。是编乃门人取其方药治验，分门别类，集为一书，附以论断，未必尽桂本意也。</p>
<p>△《得心录》・一卷（兵部侍郎纪昀家藏本）</p>
<p>国朝李文渊撰。文渊有《左传评》，已著录。是编皆所制新方。前有自题云，古方不能尽中後人之病，後人不得尽泥古人之法，故名曰《得心录》。凡十九方。其敌参膏四方，案应补之证，委曲调剂，以他药代之，为贫不能具参者计。虽未必果能相代，然其用志可尚也。</p>
<p>△《伤寒论条辨续注》・十二卷（大学士英廉购进本）</p>
<p>国朝郑重光撰。重光字在辛，歙县人。明万历中方有执作《伤寒论条辨》，号为精审。後喻昌因之作《尚论篇》，张璐因之作《伤寒缵论》，程嘉倩因之作《後条辨》，互有发明，亦各有出入。然诸书出而方氏之旧本遂微。重光为有执之里人，因取条辨原本，删其支词，复旁参喻昌等三家之说，以己意附益之，名曰《续注》。卷首仍题执中之名，明不忘所本之意也。</p>
<p>△《医津筏》・一卷（通行本）</p>
<p>国朝江之兰撰。之兰字含微，歙县人。是书凡十四篇，每篇以《内经》数语为主，而分条疏论於其後。</p>
<p>△《四圣心源》・十卷（编修周永年家藏本）</p>
<p>国朝黄元御撰。四圣者，黄帝、岐伯、秦越人、张机也。元御於《素问》、《灵枢》、《难经》、《伤寒论》、《金匮玉函经》五书，已各为之解，复融贯其旨，以为此书。其文极为博辩，而词胜於意者多。</p>
<p>△《四圣悬枢》・四卷（编修周永年家藏本）</p>
<p>国朝黄元御撰。是书谓寒疫、温疫、痘病、疹病皆由於岁气，世皆以小儿之痘为胎毒，非也。若能因其将发而急表散之，则痘可以不出。其说为宋以来所未有。夫痘病之发，每一时而遍及远近，且轻则大概皆轻，重则大概皆重，则谓之岁气，亦非无理。然究由胎毒伏於内，岁气感於外，相触而发，必谓不系胎毒，何以小儿，同感岁气，而未出痘者乃病痘，已出痘者不病痘乎？是又未可举一废百也。</p>
<p>△《素灵微蕴》・四卷（编修周永年家藏本）</p>
<p>国朝黄元御撰。其书以胎化、藏象、经脉、营卫、藏候、五色、五声、问法、诊法、医方为十篇，又病解十六篇，多附以医案。其说诋诃历代名医，无所不至。以钱乙为悖谬，以李杲为昏蒙，以刘完素、朱震亨为罪孽深重，擢淠咽。可谓之善骂矣。</p>
<p>△《玉楸药解》・四卷（编修周永年家藏本）</p>
<p>国朝黄元御撰。玉楸者，元御别号也。是书谓诸家本草，其议论有可用者，有不可用者，乃别择而为此书。大抵高自位置，欲驾千古而上之。故於旧说多故立异同，以矜独解。</p>
<p>△《脉因证治》・八卷（浙江巡抚采进本）</p>
<p>不著撰人名氏。其书按四时气候，详列诸病。先脉，次因，次证，次治，颇有条理，而分属处未免牵强。如霍乱、泄泻属夏三月，伤寒属冬三月，已为拘滞。至於以颠狂、惊痫、痔漏、脱肛分属冬、夏，益为无说矣。春三月之证，分别真阴、元阴、真阳、元阳，其意主先後天立说，亦牵合不能了了。案元朱震亨有《脉因证治》一书，国朝喻昌尝惜其不行，说见所撰《寓意草》。是书卷首无序，後有嘉禾石氏一跋，称岐黄家久奉为枕秘，因讹脱甚多，借得藏书家善本校录，似即震亨之书。然所载各方如左归丸、右归丸之类，皆出自张介宾《景岳全书》，而亦以古方目之。知其断非震亨所著矣。</p>
<p>○附录</p>
<p>△《水牛经》・三卷（永乐大典本）</p>
<p>旧本题唐造父撰。造父未详何许人。原序有云，唐则天垂拱二年八月，收得水牛有病证。造父奏言，水牛与黄牛形貌相同，治法不等。若依黄牛用药，误矣。造父别立医书共四十五证，有方有论，并无差误，但其词俚陋。盖方技家闻古有善御之造父，误以为唐人而托之也。</p>
<p>△《安骥集》・三卷（永乐大典本）</p>
<p>不著撰人名氏。前有伪齐刘豫时刊书序曰，尚书兵部阜昌五年准内降付下都省奏，朝散大夫尚书户部郎中冯长宁等札子，成忠郎皇城司准备差遣卢元宾进呈司牧《安骥集方》四册。奉齐旨，可看详开印施行。长宁等窃谓国家乘宋後，不得已而用兵，故遣官市马於陇右，诏修马政。始命有司看详司牧《安骥集》方，开印以广其传云云。详其序意，则旧有此书，伪齐刊之耳。凡病各有图，药方附末。其所载王良百一歌及伯乐画烙图、十二经络图、马师皇五脏、八邪论，大抵方技依托之言。然其来则已久矣。</p>
<p>△《类方马经》・六卷（两江总督采进本）</p>
<p>不著撰人名氏。首有刑部员外郎姚江舒春序，称太监钱公总掌御马监，命本监中官之善於马者，取《马经》旧本，参以群书，日加考订，究脉络针穴之源委，校经方药石之君臣，极歌诀之周，尽方术之备，又增马援所进铜马表、铜马相法及腾驹牧养法诸条。书成，命寿诸梓云云。考太学题名碑，成化己丑有进士舒春，武功卫人。则所谓太监钱公者，当即宪宗朝之钱能也。</p>
<p>△《司牧马经痊骥通玄论》・六卷（浙江范懋柱家天一阁藏本）</p>
<p>旧本题东原兽医卞管勾集注。有三十九论，四十六说。於马之病源治诀，简明赅备。前有正德元年陕西苑马寺卿太原车霆序。《明史・艺文志》不著录，惟高儒《百川书志》有之，卷帙与此本合。所谓卞管勾者，其名则不可考矣。</p>
<p>△《疗马集》・四卷、《附录》・一卷（内府藏本）</p>
<p>明喻仁、喻杰同撰。仁杰皆六安州马医。其书方论颇简明。附录一卷，则医驼方也。</p>
<p>△《痊骥集》・二卷（永乐大典本）</p>
<p>不著撰人名氏。前载通玄三十九论。病分五脏治之，各有方论，复附杂病诸方。今世疗马之剂，其源大略皆本此。</p>
<p>──右“医家类”九十四部，六百八十二卷，《附录》六部，二十五卷，皆附《存目》。 






</p></div>
  <div class="adBottom">
    <script src="../../js/adBottom_sougou.js" type="text/javascript"></script>
  </div>
  <div class="prenext prenext1"><span class="todown1"><a href='216000.html' class='pagedaohang'>【上一篇】<i>:卷一百六・子部十六○天文算法类</i></a></span><span class="tomenu"><a href="sikuquanshuzongmutiyao.html" title="四库全书总目提要" class="returnIndex">【回目录】</a>
</span><span class="toup1"><a href='215998.html' class='pagedaohang'>【下一篇】<i>：卷一百四・子部十四○医家类二</i></a></span></div>
  <div class="adBottom">
    <script src="../../js/adBottom.js" type="text/javascript"></script>
  </div>
  <div class="sohuCmt1">
    <script src="http://book.sbkk8.com/js/pinglun.js" type="text/javascript"></script>
  </div>
</div>
<div id="footer"> 
<p>2016 <b><a href="../../book_sbkk8_default.html">book.sbkk8.com</a></b> - 版权所有</p>
<p>声明 :本网站尊重并保护知识产权，根据《信息网络传播权保护条例》，如果我们转载的作品侵犯了您的权利,请通知我们，我们会及时删除。联系Q-Q：2-8-1-6-4-1-1-4-9-5</p>
</div>
<script src="../../js/foot.js" type="text/javascript"></script>

</body>
</html>
