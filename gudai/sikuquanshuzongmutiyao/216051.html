<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>四库全书总目提要_卷五十三・史部九○杂史类存目二</title>
<meta name="keywords" content="" />
<meta name="description" content="" />
<meta http-equiv="Content-Type" content="text/html; charset=gb2312" />
<meta name="mobile-agent" content="format=html5;url=http://m.sbkk8.com/gudai/sikuquanshuzongmutiyao/216051.html">
<meta http-equiv="Cache-Control" content="no-transform" />
<link href="http://book.sbkk8.com/images/icon.ico" rel="icon" type="image/x-icon" />
<link href="http://book.sbkk8.com/images/icon.ico" rel="shortcut icon" type="image/x-icon" />
<link href="http://book.sbkk8.com/images/icon.ico" rel="bookmark" type="image/x-icon" />
<link rel="stylesheet" type="text/css" href="../../templets/default/css/p.css" />
<link rel="stylesheet" type="text/css" href="../../templets/default/css/book.css" />
<script src="../../js/m.js" type="text/javascript"></script>
<script type="text/javascript">
mRedirect("http://m.sbkk8.com/gudai/sikuquanshuzongmutiyao/216051.html");
</script>
</head>
<body>
<div id="topbar">
  <div id="logo"><a href="../../book_sbkk8_default.html"><img src="http://book.sbkk8.com/images/logo.png" border="0" alt="天涯书库" /></a></div>
  <div id="menu">
    <ul>
      <li class="current"><a href="../../book_sbkk8_default.html">首页</a></li>
     
      <li><a href='../gudai.html'>古典文学</a></li>
      <li><a href='../../gushihui/gushihui.html'>故事会</a></li>
      <li><a href='../../meirongyangsheng/meirongyangsheng.html'>美容养生</a></li>
      <li><a href='../../zuowen/zuowen.html'>作文</a></li>
      
    </ul>
  </div>
</div>
<div id="mebg"> <span class="mebgL" ></span>
  <div class="mySearch">
    <form  name="formsearch" action="http://book.sbkk8.com/plus/search.php">
      <input type="hidden" name="kwtype" value="0" />
      <input type="text" class="myKey" name="q" id="searchInput" onblur="if(this.value==''){this.value='请输入关键字......';}" onfocus="if(this.value=='请输入关键字......'){this.value='';}" value="请输入关键字......" />
      <select name="searchtype" class="search-option" id="search-option" style="display:none;">
        <option value="title" selected='1'>检索标题</option>
        <option value="titlekeyword">智能模糊</option>
      </select>
      <input type="submit" class="mySumit" value="搜索" />
    </form>
  </div>
  <span class="mebgR" ></span>
<div class="bdsharebuttonbox" style="float:right; margin-top:5px;"><a href="216051.html#" class="bds_more" data-cmd="more">分享到：</a><a href="216051.html#" class="bds_weixin" data-cmd="weixin" title="分享到微信">微信</a><a href="216051.html#" class="bds_qzone" data-cmd="qzone" title="分享到QQ空间">QQ空间</a><a href="216051.html#" class="bds_tsina" data-cmd="tsina" title="分享到新浪微博">新浪微博</a><a href="216051.html#" class="bds_tqq" data-cmd="tqq" title="分享到腾讯微博">腾讯微博</a><a href="216051.html#" class="bds_tqf" data-cmd="tqf" title="分享到腾讯朋友">腾讯朋友</a><a href="216051.html#" class="bds_douban" data-cmd="douban" title="分享到豆瓣网">豆瓣网</a></div>

 </div>

<div class="daohang"><a href='../../book_sbkk8_default.html'>主页</a> > <a href='../gudai.html'>古代文学</a> > <a href='sikuquanshuzongmutiyao.html'>四库全书总目提要</a> > </div>
<div class="ad960"><script src="../../js/ad960sougou.js" type="text/javascript"></script></div>
<div id="maincontent">
  <h1 class="articleH1">卷五十三・史部九○杂史类存目二</h1>
  <div id="content"><span id="ad328_r">
    <script src="../../js/article.js" type="text/javascript"></script>
    </span><p>




△《三朝圣谕录》・三卷（左都御史张若氵桂家藏本）</p>
<p>明杨士奇撰。士奇名寓，以字行，泰和人。建文中充翰林编修官。燕王篡位，入内阁典机务，官至华盖殿大学士。谥文贞。事迹具《明史》本传。士奇自降附燕王以後，历事仁宗、宣宗、英宗，以功名终始。是编乃自录其永乐、洪熙、宣德三朝面承诏旨，及奏对之语。盖仿欧阳修《奏事录》、司马光《手录》之例。《明史》士奇本传多采用之。《序》题壬戌十二月，为正统七年，乃士奇未卒之前二年也。</p>
<p>△《天顺日录》・一卷（浙江汪启淑家藏本）</p>
<p>明李贤撰。贤字原德，邓州人。宣德癸丑进士。景泰初由文选郎中超拜兵部右侍郎，转吏部。英宗复位，兼翰林学士，入直文渊阁，历官华盖殿大学士。谥文达。事迹具《明史》本传。是录随手纪载，於天顺时事颇详。史称自“三杨”以来，得君无如贤者。然自郎署结知景帝，超擢侍郎，而所著书顾谓景帝为荒淫。今观此录，於景帝一则曰荒淫失度，再则曰流於荒淫，毁诋颇为失实。史之所讥，盖即指此。又谓学士王文与太监王诚谋取襄王子为东宫；昌平侯杨洪不急君父之难，当寇薄宣府，惊惶无措，闭门不出；颇与正史不合。至於叶盛、岳正、罗伦诸人之事，讳而不言，其他事亦概未纪及，皆未免爱憎之见。然日久论定，是非亦曷可掩也。</p>
<p>△《否泰录》・一卷（浙江范懋柱家天一阁藏本）</p>
<p>明刘定之撰。定之有《易经图释》，已著录。初，英宗北狩，也先乞遣报使，景帝不许。定之疏引故事以请，帝下廷议，竟不果遣。天顺改元，定之由右庶子调通政使，历官翰林学士，入直文渊阁。盖以是疏蒙遇也。此书所记，即英宗北狩之事。自言参用杨善《奉使录》暨钱博所述《袁彬传》。其曰出征之月为否卦用事之月，回銮之年当景泰纪元之年。先以否，继以泰，虽世运而关天数焉。盖所记讫於英宗初归之时，未叙及後来丁丑复辟之事，故其立言如此。其曰身备史官者，正其迁右庶子时。他书引此，或作阁老刘定之撰者，据其所终之官言之耳。</p>
<p>△《朝鲜纪事》・一卷（浙江巡抚采进本）</p>
<p>明倪谦撰。谦字克让，钱塘人，徙上元，正统己未进士，官至南京礼部尚书，谥文僖。是编乃景泰元年谦奉使朝鲜颁诏纪行之作。自鸭绿江至王城，计一千一百七十里，所历宾馆凡二十有八，语意草略，无足以资考证。时朝鲜国王、世子并称疾不迎诏，谦争之不得，亦无如之何。盖新有“土木之变”，正国势危疑之日也。亦足见明之积弱，虽至近而令亦不行矣。</p>
<p>△《南征录》・一卷（浙江范懋柱家天一阁藏本）</p>
<p>明张笞。笞盅隅簦江浦人，正统壬戌进士，官至南京刑部尚书。是编乃天顺八年笪广西右布政使时，值广西诸峒蛮构广东肇、高、雷、连土寇为乱。遣左参将范信、都指挥徐宁督官兵四千、土兵一万讨之，以蠹嗥渚。笠蚴銎湔鹘耸寄┪此书。始於是年正月初二日，止於三月初九日，逐日纪载。所述当日军政，殊无纪律。盖明人积弱，自其盛时已然，非一朝一夕之故也。</p>
<p>△《出使录》・一卷（浙江范懋柱家天一阁藏本）</p>
<p>一名《使北录》。明李实撰。实字孟诚，合州人，正统壬戌进士，官至右都御史，以居乡暴横，斥为民，事迹附见《明史・杨善传》。景泰初，也先议和，朝议遣使报之，实时为礼科给事中，自请行。乃权为礼部右侍郎，偕少卿罗绮往使，颇得也先要领。及杨善再往，遂奉英宗南还。此乃所纪在漠北见英宗及与也先辩论之语。史称实谒上皇，请还京引咎自责，失上皇意。而《录》中乃云：实以上昔任用非人，当谦逊避位之理，恳切应对，上喜从之。与史不合。盖英宗急於求返，阳诺而阴憾之，实未之觉也。</p>
<p>△《东征纪行录》・一卷（左都御史张若氵桂家藏本）</p>
<p>明张瓒撰。瓒字宗器，孝感人，正统戊辰进士，官至总督漕运左副都御史，事迹具《明史》本传。瓒为四川巡抚时，以播州宣慰司杨辉言，所属夭坝干、湾溪寨及重安长官司为生苗窃据，率兵讨平之。此书所录，乃其自重庆启行，迄於班师之事。起成化十二年丙申十月，终次年丁酉正月，凡一百三日。皆排日纪载，间附以所作诗句。《明史・瓒传》载此事在成化十年，与此书互异。然此书为瓒所自记，年月必无舛误也。史又称瓒功名著西蜀，其後抚蜀者如谢士元辈，虽有名，不及瓒。惟夭坝干之役，或言杨辉溺爱少子友，欲官之，诈言生苗为乱。瓒信而兴师，其功不无矫饰。今观《录》中所记，瓒但驻於黄平，居中调度，实未督兵亲行。或出於所属之妄报，瓒不加审核，遽以入告欤。此则当以史文为据，不以所自记者为据矣。</p>
<p>△《马端肃三记》・三卷（户部尚书王际华家藏本）</p>
<p>明马文升撰。文升字负图，钧州人，景泰辛未进士，官至兵部尚书，加少师太子太师，端肃其谥也，事迹具《明史》本传。此三篇皆所自述。一曰《西征石城记》，纪成化初为陕西巡抚，与项忠平满四之乱事。一曰《抚安辽东记》，纪成化十四年辽东巡抚陈钺冒功激变，而文升奉命抚定之事。一曰《兴复哈密记》，纪弘治初土鲁番袭执哈密忠顺王，而文升持议用兵，遣许进等讨平之事。《三记》本在文升所著集中，此其析出别行之本也。</p>
<p>（案：此《三记》皆文升所自述，宜入《传记类》中。然三事皆明代大征伐，文升特董其役耳。实朝廷之事，非文升一人之事也，故仍隶之《杂史类》焉。）</p>
<p>△《复辟录》・一卷（浙江吴玉墀家藏本）</p>
<p>明杨暄撰。暄字廷献，丰城人，景泰甲戌进士，官至浙江按察使。当徐有贞等夺门时，暄官御史，事皆目睹。又尝劾曹吉祥、石亨，坐谴论戍，於二人事迹，知之尤悉。故其辨于谦、王文之被诬，石亨、曹吉祥之恣肆，皆与史合。後附李贤《天顺日录》、祝允明《苏材小纂》、陈循《辨冤疏》、叶盛《水东日记》、王琼《双溪杂记》数条，盖皆同时亲与其事者。故引以为据，明所述之不诬云。</p>
<p>△《平蛮录》・一卷（左都御史张若氵桂家藏本）</p>
<p>明王轼撰。轼字用敬，公安人，天顺甲申进士，官至南京兵部尚书，参赞机务，谥襄简，事迹具《明史》本传。史称轼於弘治十三年督贵州军务，讨普安贼妇米鲁。用兵五月，破贼砦千馀，尽平其地。是编所录，即其奏捷之疏也。</p>
<p>△《北征事迹》・一卷（浙江范懋柱家天一阁藏本）</p>
<p>明袁彬撰。彬字文质，江西新昌人。以锦衣卫校尉从英宗北狩。护跸南归，官至掌锦衣卫都督佥事，莅前军都督府。事迹具《明史》本传。是编乃宪宗初年诏询从行事迹，彬具述本末上之，宣付史馆。书中首尾，皆用题本之式。末有成化元年七月二十二日所奉谕旨。盖即当时录进本也。所述与刘定之《否泰录》大略相似，然有《否泰录》所载而是书阙者，亦间有互异者。如《否泰录》有正统十四年十一月二十三日也先遣使求索大臣迎驾，及景泰元年正月初七日英宗书至求索大臣来迎二事，此书皆未载。又《否泰录》称天顺元年七月初一日李实、罗绮、马显等至也先营，十三日见英宗，而是书载在五月内，《明史本纪》则载在六月。其他与《明史》异者，若喜宁等烧毁紫荆关，杀都御史孙祥事，此书在正统十四年九月，而《明史》则在十月。彬日侍英宗左右，其见闻当独真，而所记与他书辄有异同。岂其书上於成化元年，距从征之年前後凡十有七载，诸所记忆，或有疑阙欤。《千顷堂书目》载此书云：一作尹宣撰。未知何据，似不然也。</p>
<p>△《正统临戎录》・一卷（浙江范懋柱家天一阁藏本）</p>
<p>不著撰人名氏。记明英宗北狩始末。考《明史・艺文志》，有杨铭《正统临戎录》一卷。此书末专叙铭官职升迁之事，当即铭所述也。铭本名哈铭，蒙古人。幼从其父为通事。至英宗北狩，铭与袁彬俱随侍。及从帝还，赐姓杨。数奉使外蕃为通事。孝宗立，汰传奉官，铭以塞外侍卫功，独如故。以寿卒於官。事迹附见《明史・袁彬传》。此书所记，与北征事迹略同，而详悉过之。惟首尾俱作通俗语。盖铭未必知书，当时口述，令人书之於册尔。</p>
<p>△《燕对录》・一卷（浙江巡抚采进本）</p>
<p>明李东阳撰。东阳字宾之，号西涯，茶陵人，天顺甲申进士，官至谨身殿大学士，谥文正，事迹具《明史》本传。是书自弘治十年三月至正德六年八月，凡召见奏对之词，悉著於编。其中所载有数大事。若《明本纪》弘治十七年三月癸未定太庙各室一帝一后之制，此书载定制端末甚悉。盖《礼志》中所未及详。又考《本纪》弘治十一年二月己巳小王子遣使求贡，夏五月戊申甘肃参将杨翥败小王子於黑山。此书则载六月小王子求贡甚急，大同守臣以闻，已许二千人入贡，既而不来，六月间走回男子报小王子有异谋，内阁具揭帖以闻。证之《本纪》，系求贡於二月，先後差五月。又《本纪》载杨翥败小王子在五月，则小王子之叛已在五月前矣，而此书载六月间始报小王子有异谋，颇为不合。考《本纪》载小王子之败在五月戊申，而六月首标己酉，次标癸亥。戊申距己酉止一日，则五月之戊申乃五月尽日，当六月间内阁揭帖时，或犹不及闻耳。书末载“正德六年四月命阅会试录”一条，“八月召对御流贼刘七、齐彦明等”一条，与杨廷和所著《视草馀录》全符，似足徵信。又考谢迁、刘健於正德九年十月致仕，杨廷和於二年十月入阁，梁储於五年九月入阁。故是书於弘治十八年以後皆止书迁、健，至正德六年则书廷和及储也。</p>
<p>△《平吴录》・一卷（户部尚书王际华家藏本）</p>
<p>不著撰人名氏。末有《袁拾稀罚称此书相传为吴文定公所撰。案：吴宽字原博，号匏庵，长洲人，成化壬辰进士第一，官至礼部尚书，谥文定。《明史》载入《文苑传》。则所谓吴文定者，乃宽也。《千顷堂书目》别载有黄标《平吴录》一卷，与此书同名。其书见陆楫《古今说海》中，与此本详略不同，截然二书。则谓此书为宽作，或亦有所传欤。所纪皆张士诚据吴始末，起元顺帝至正十三年，迄明太祖吴元年，叙述颇有条理。然亦多史所已具者。惟明初书檄之文皆全载之，则他书所未及耳。</p>
<p>△《史馀》・一卷（两淮盐政采进本）</p>
<p>不著撰人名氏。相传为明王鏊撰。鏊字济之，吴县人，成化乙未进士，官至户部尚书、文渊阁大学士，谥文恪，事迹具《明史》本传。是编纪明代朝廷典故，凡四十九条。中多及正德初年事，或其致政以後所作。间附考证，署曰五川。五川者，常熟杨仪别号也。岂仪尝点勘是书，随手附注，而後人为之录入欤。</p>
<p>△《明政要》・二十卷（浙江汪启淑家藏本）</p>
<p>明娄性撰。性，上饶人，成化辛丑进士，官至南京兵部武库司郎中。《明史・马中锡传》所谓兵部郎中娄性与守备太监蒋琮相讦坐除名者，即其人也。是书仿《贞观政要》之体，编载明太祖、太宗、仁宗、宣宗、英宗五朝之事。凡四百五十二条，分类四十。弘治十六年表进於朝。自称篇目皆其父谅所定，凡历十馀年始纂成书。所录英宗之事，大抵在天顺以後，则以正统初政之不纲也。谅字克贞，吴与弼之门人。王守仁亦尝从之受业。事迹具《明史・儒林传》。</p>
<p>△《苏州府纂修识略》・六卷（浙江汪汝栗家藏本）</p>
<p>明杨循吉撰。循吉字君谦，吴县人，成化甲辰进士，官礼部主事，《明史・文苑传》附见《徐祯卿传》中。正德元年，以修《孝宗实录》，礼部遣官至江南采访事迹。苏州亦开局编类，而请循吉总其事。因为撮纪大略，凡分十五目，所录皆已得旨举行之事。其奏疏碑记等作有关时事者亦附载之，而以苏州府公牒一通冠诸卷首。</p>
<p>△《安楚录》・十卷（浙江汪启淑家藏本）</p>
<p>明秦金撰。金字国声，无锡人，弘治癸丑进士，官至南京兵部尚书，谥端敏，事迹具《明史》本传。是书乃其以副都御史巡抚湖广时讨平犭┛芩作也。卷一为敕谕，卷二、卷三为奏疏，卷四、卷五为檄文，卷六至卷九为题赠诗文，卷十附录《封邱遗事》。盖金曾任河南左参政，御流寇有功，土人为立生祠，并辑其诗为《天成集》，以纪金之战绩。故以类附见焉。</p>
<p>△《东征忠义录》・（无卷数，江西巡抚采进本）</p>
<p>明刘昭撰。昭字仲贤，号东崖，庐陵人，弘治癸丑进士，官至嘉兴府知府。正德中，昭罢官里居，宁王宸濠反，王守仁起兵讨之。昭时在幕府。及事平，昭纪其始末为此书。中间阙略颇多，而大旨在著己之长，暴王守仁等之短。所纪亦不尽实。如谓守仁往福建勘事，至吉安始知遗敕书在赣，因不赴宸濠之宴。又谓伍文定、邢乐钊似圃羰保舟中金宝俱为所得。厥後伍、谢二绣衣以得银太多，假他事谪官云云。考守仁讨宸濠，始末详见《明史》及《阳明全集》，俱不载遗敕书事。其有无盖不可知。至伍文定、邢乐掳掠，当时诸霞墒厝手功，沮其赏格，原有斯言，然究不得其确证。观昭所记，则文定等之谤，正以昭等争功故也。其自谓破省城时禁止杀掠，释放胁从诸事，皆出其所画诺。既不见於他书。又谓守仁不听其言，奏捷疏迟，以致激怒武宗南巡，荼毒地方。不知武宗数出游幸，诸辖杂邀功，亲征之诏固不在奏捷之迟速也。以此归罪守仁，是尤未免於巧诋矣。</p>
<p>△《治世馀闻》・二卷（浙江范懋柱家天一阁藏本）</p>
<p>不著撰人名氏。所记皆明孝宗时事。考《明史・艺文志》有陈洪谟《治世馀闻》四卷。此书止分上下二卷，而卷上标目又阙焉。盖即洪谟之书，传钞者合并其卷帙耳。其题曰《治世馀闻录》，“录”字亦後人所增也。洪谟字宗禹，武陵人，弘治丙辰进士，官至兵部左侍郎。</p>
<p>△《继世纪闻》・五卷（浙江范懋柱家天一阁藏本）</p>
<p>不著撰人名氏。据《明史・艺文志》，亦陈洪谟撰。然此书与《治世馀闻》，史皆作四卷。此本乃有五卷，其第三卷仅一页有奇，疑又为传写者误分也。其书皆记武宗时事。谓韩文等劾刘瑾，司礼监太监王岳等佐之。瑾已垂诛，李东阳党於瑾，先期漏言，遂不可制，卒成擅权之祸。所以罪东阳者甚至，其事容或有之。至谓张彩於瑾多所匡正，反复为辨其枉。则公论具在，安能以一手掩乎？</p>
<p>△《壬午功臣爵赏录》・一卷、《壬午功臣别录》・一卷（左都御史张若氵桂家藏本）</p>
<p>明都穆撰。穆字元敬，吴县人，弘治己未进士，官至礼部主客司郎中，加太仆寺少卿，致仕。燕王篡立以後，封赏功臣，藏其籍於有司。正德壬申九月，穆官礼部。简视故牍，得其名数而缮写失次，因略加修整，编成《爵赏录》一卷，凡三十三人。後二月复得指挥而下功赏之数，又次第为《别录》一卷，以补前录之阙。建文五年岁在壬午，革除以後称洪武三十五年，次年乃改元永乐云。</p>
<p>△《平番始末》・一卷（浙江范懋柱家天一阁藏本）</p>
<p>明许进撰。进字秀升，灵宝人，成化丙戌进士，官至兵部尚书，谥襄毅，事迹具《明史》本传。初，弘治七年，土鲁番阿黑麻攻陷哈密，执忠顺王陕巴去。进为甘肃巡抚，潜师袭复其城。致仕後因检阅奏稿案牍，编为此书。嘉靖九年，其子诰疏进於朝，诏付史馆。其述用兵始末及西番情事颇详。今《明史》《土鲁番》、《哈密》诸传，大略本之於此。</p>
<p>△《南城召对录》・一卷（浙江范懋柱家天一阁藏本）</p>
<p>明李时撰。时字宗易，号松溪，任邱人，弘治壬戌进士，官至华盖殿大学士，谥文康，事迹具《明史》本传。是编乃世宗亲祀祈嗣坛，时与大学士翟銮、尚书汪钅宏、侍郎夏言等侍於南城御殿。召见论郊庙礼制，兼及用人赈灾之事。时因录诸臣问答之词。史称时恒召对便殿，接膝咨询，虽无大匡救，而议论多本於厚。於是编亦略见一斑云。</p>
<p>△《南巡日录》・一卷、《北还录》・一卷（两江总督采进本）</p>
<p>明陆深撰。深字子渊，号俨山，上海人，弘治乙丑进士，官至詹事府詹事，兼翰林院学士，卒谥文裕，事迹具《明史・文苑传》。世宗嘉靖十八年，南幸承天，相度显陵。深时官学士，命掌行在翰林院印扈行。是编乃纪其往返程顿，自二月癸丑至四月壬子，凡六十日之事。《南巡日录》中载有《永乐後内阁诸老历官年月》一篇，乃得之於孙元者。深最留心史学，故随所见而录之云。</p>
<p>△《革除编年》・（无卷数，浙江范懋柱家天一阁藏本）</p>
<p>不著撰人名氏。《浙江通志》作嘉善袁仁撰。而朱彝尊又称陈洪谟有《革除编年》一书。《明史・艺文志》俱无之，未知孰是也。其书提纲列目，用编年之体，诸臣列传即详附目中。大致与诸书所记略同。书末终於建文四年六月己卯。自庚辰以後至乙丑破金川门，凡十日，事俱阙焉，疑残其末数页也。</p>
<p>△《姜氏秘史》・一卷（浙江汪启淑家藏本）</p>
<p>明姜清撰。清，弋阳人，正德辛未进士，官至尚宝司少卿。自靖难之後，建文一朝事迹大抵遗失。是书於故案文集搜辑遗闻，编年纪载。至於地道出亡等事，则未尝载及。纪录颇见精核。案《明史稿》例议、辨野史所载建文元年二月燕王来朝、行御道、登陛不拜、为御史曾凤韶所劾，以为必无之事。而是书载凤韶劾燕王事，云本《吉安府志》。又证以南京锦衣百户潘蟆短黄册》，内载校尉潘安三月二十三日叙拨随侍燕王，还北平陆坐云云。据此，则来朝明矣。第不知所云潘蟆短黄》者，果足徵信否也。又世传王艮於成祖入城前一日，与胡靖、解缙集吴溥舍，靖、缙陈说慷慨，艮流涕而已，其後独艮死节。是书载其事而辨之，以为艮家谱载艮以建文辛巳九月卒，上遣黄观谕祭，未尝及成祖之来也。其言似乎可据。然革除之际，诛锄异己，凡效忠於建文者，皆祸及子孙。安知王氏家谱非为宗族之计，讳其死难以自全，未必遽为定论。《明史・艮传》仍用前说，盖必有所考也。</p>
<p>△《明良集》・十二卷（浙江范懋柱家天一阁藏本）</p>
<p>明霍韬编。韬字渭先，南海人，正德甲戌进士，官至太子少保、礼部尚书，谥文敏，事迹具《明史》本传。是书所录，凡宋濂《洪武圣政记》一卷，金幼孜《北征前录》一卷、《後录》一卷，杨士奇《三朝圣谕录》三卷，杨荣《北征记》一卷，李贤《天顺日录》一卷，李东阳《燕对录》一卷。韬《後序》但称若宋濂、金幼孜、杨士奇、李贤、李东阳等，而不及杨荣。《又序》云：赴召过韶，以贻韶守臣郑骝等。或骝等付梓时增入《北征记》欤。</p>
<p>△《革朝志》・十卷（两淮盐政采进本）</p>
<p>明许相卿撰。相卿有《史汉方驾》，已著录。是编记建文一朝君臣始末。仍用记传之体，而以门目分褒贬。一曰《君纪》。二曰《阖宫传》，记后妃、诸王。三曰《死难列传》，记方孝孺等四十八人。四曰《死事列传》，记铁铉等四十人。五曰《死志列传》，记黄钺等八人。六曰《死遁列传》，记彭与明等十六人。七曰《死终列传》，记王度等三人。八曰《传疑列传》，记王业仁二人。九曰《别传》，记沐春等六人。十曰《外传》，记李景隆等二十五人。其说仍主出亡为僧，故有《死遁》一传。其持论非不正。然革除年号，当时格於祖宗之所废，不敢遽复。相卿不奏论於朝廷之上，而私著一书以复之，於义反有所未安矣。</p>
<p>△《维祯录》・一卷、《附录》・一卷（浙江范懋柱家天一阁藏本）</p>
<p>明陈沂撰。沂字鲁南，号小坡，其先鄞人，徙家南京，正德丁丑进士，官至太仆寺卿，“弘治十子”之一也，《明史・文苑传》附见《顾传》中。是书杂记朝廷典章，及明初故事抄撮而成，殊多疏略。其载景帝时英宗在南宫，有劝为不利者。帝怒，践其疏地上。後英宗复辟，见疏有践污迹。询知其言，因复景皇帝号。案景帝复号在宪宗成化初，非英宗之事，此类未免失实也。</p>
<p>△《平汉录》・一卷（户部尚书王际华家藏本）</p>
<p>明童承叙撰。承叙字汉臣，沔阳人，正德辛巳进士，官至左春坊左庶子。是编纪太祖平陈友谅事。首载宋濂《平江汉颂》一首。次即载《史臣赞》一首。而以《友谅兴灭本末》附於其後，谓之《外传》。</p>
<p>△《茂边纪事》・一卷（户部尚书王际华家藏本）</p>
<p>明朱纨撰。纨字子纯，长洲人，正德辛巳进士，官至提督浙闽海防军务、巡抚浙江右副都御史，事迹具《明史》本传。此书乃嘉靖十五年纨官四川兵备副使时，与副总兵何卿共平深沟诸砦番，因述其措置始末，作四六文一篇，而各以崖略分注其下。又附以纪事诗五十章，及李凤翔《靖柔编》、王元正《平蛮或问》各一首，彭汝实等诗二十一首。末有《自跋》，称此本藏箧中二十年。及开府浙、闽，忧谗畏讥，回思前事，大小一辙，乃萃为卷，录原行文移足之。盖纨在闽，以严立海禁，为势家所国，郁郁不得志，故托此以致意也。卒为众口所排，饮鸩赍恨。士大夫虽渔利以自肥，然奸民得志，内外交通，海氛不靖者十馀年，生灵涂炭者数千里。仕闽、浙者咸以纨尽忠贾祸为戒，无敢复婴众怒者。盖有明朝议，有朋党而无是非，自其中叶已然矣。</p>
<p>△《革除遗事节本》・六卷（浙江范懋柱家天一阁藏本）</p>
<p>明黄佐撰。佐有《泰泉乡礼》，已著录。是书有列传无本纪。《明史・艺文志》载黄佐《革除遗事》六卷，当即此书。然佐书实有本纪，其所自撰序可考。又郁衮《革朝遗忠录》别载《佐序》，称旧本繁文，今皆芟之，定为七卷。是知十六卷之《革除遗事》，乃佐之全书。此则佐所自节之本，通《本纪》为七卷。此本佚其《本纪》，故止有《列传》六卷也。又原书如姚广孝诸人皆别为《外传》。此则不复分析，其体例亦稍不同。</p>
<p>（案：此本惟存《列传》，似应入《传记类》中。然实原有《本纪》而佚之，则仍以杂史论矣。）</p>
<p>△《楚纪》・六十卷（浙江范懋柱家天一阁藏本）</p>
<p>明廖道南撰。道南字鸣吾，蒲圻人。正德辛巳进士。官至翰林院侍讲学士，谪徽州府通判，寻复旧职。此书乃道南归田以後为世宗而作也。世宗以兴王继统。实受封於楚之安陆府。道南大旨以为太祖平陈理於武昌，实开定鼎之基。世宗复由安陆履帝位，更启中兴之业。故以楚地为受命之符，天心所属。博采古今，铺张润色，为《纪》十有五。曰《皇运》，曰《国基》，曰《徵献》，曰《懋庸》，曰《崇道》，曰《昭文》，曰《孚谏》，曰《稽谋》，曰《树节》，曰《经变》，曰《考履》，曰《阐幽》，曰《登绩》，曰《穆风》，曰《景则》。每《纪》分内外，内外中又分前後。凡一人一事，与楚稍有所涉者，亦必牵引以入焉。道南於当时颇负文名，此书亦殚十馀年精力。其末卷《景则纪》中，有《原胄》、《叙宗》、《感遇》等篇，详述己之世系出处，仿《太史公自叙》。盖隐然自以其书比於《史记》。然其体例芜杂，援引附会，殊不足观也。</p>
<p>△《哈密事迹》・一卷、附《赵全谳牍》・一卷（浙江范懋柱家天一阁藏本）是编不题书名，亦不著撰人名氏。前载正德中土鲁番侵扰哈密，及经略彭泽与王琼构衅事。又附载经略张海奏议一篇。後载嘉靖间刑部议谳煽诱俺答叛人赵全等九人奏牍。盖明人杂抄之残帙也。其序琼、泽二人事，语皆袒琼。谓泽因靳贵、陆完纳赂於钱宁以求召。後又附《通纪略》一条，则载琼激钱宁以倾泽。其说自相矛盾，今《明史》从《通纪》之说。其叙赵全之事亦与《明史》无大异同，但曲折差详。盖谳牍之於史传各有体耳。</p>
<p>△《今言》・四卷（两江总督采进本）</p>
<p>明郑晓撰。晓有《禹贡图说》，已著录。此书补《吾学编》所未备。首有《薛三省序》，称此书辅《吾学编》而行，犹汉史之外有《西京杂记》与《东观汉记》。凡三百四十四条，其中为宪言者十之四，为世言者十之二，为事言、品言者十之三，为证言、术言者十之一。盖据所见闻，随笔记录，古杂史之支流也。</p>
<p>△《阒屑捅洹贰ひ痪恚ㄕ憬范懋柱家天一阁藏本）</p>
<p>明孙允中撰。案世宗时有两孙允中。其一太原人，嘉靖癸未进士，官至应天府丞，事迹附见《明史・杨允绳传》。其一即此孙允中，鲁府仪卫司人，嘉靖癸未进士，官至山西按察司佥事。嘉靖十二年，大同兵变，杀总兵官李瑾。遣总督侍郎刘源清讨之。会巡抚潘仿系贼首以献，请班师，而源清纵兵大掠城下，五堡遗孽遂尽反。源清围城久不下，诏夺其职，以张瓒代之。未至而督饷郎中詹荣等已悉捕斩首恶，乱乃定。时议者俱以源清用兵为非。允中前後入城抚定，并力言将士妄杀状。为源清所恶，以他事劾罢。黄绾奏其功，得复官致仕。因据所目击，作此书以纪之。大抵皆归狱源清之词。末题丁酉八月，乃嘉靖十六年也。</p>
<p>△《辽记》・一卷（浙江汪启淑家藏本）</p>
<p>明田汝成撰。汝成有《炎徼纪闻》，已著录。是编载辽东边事。始於洪武二年，迄於嘉靖十六年，叙事疏略，挂漏至多。又多载未行之奏议，殊不足以资考订。又三卫之中，惟福馀跨辽而东，泰宁已为辽西境，朵颜则大宁都司地，非辽东地矣。书中详於朵颜，是疆域且未分明，无论记事矣。</p>
<p>△《龙凭纪略》・一卷（浙江范懋柱家天一阁藏本）</p>
<p>明田汝成撰。是编纪龙州土酋韦应、赵楷、李寰之乱。已见於《炎徼纪闻》中，此其摘出别行之本。</p>
<p>△《行边纪闻》・一卷（浙江汪启淑家藏本）</p>
<p>明田汝成撰。前有嘉靖丁巳《顾名儒序》，以书中所载考之，即汝成《炎徼纪闻》也，但阙後论数条。又彼分四卷，此为一卷耳。《名儒序》称，私宝前帙十载，乃出而梓之。盖所得乃其初稿。後汝成编次成帙，改易书名。名儒未及见之，故与《炎徼纪闻》至今两行於世也。</p>
<p>△《洗海近事》・二卷（浙江巡抚采进本）</p>
<p>明俞大猷撰。大猷字志辅，晋江人，嘉靖中举武进士，累官至都督同知兼征蛮将军，进右都督，谥武襄。考《明史・大猷传》，称海贼曾一本者，吴平党也，既降复叛，执澄海县知县，败官军，守备李茂材中舨邓溃诏大猷暂督广兵协讨。隆庆二年，一本犯广州，寻犯福建，大猷合郭成、李锡军擒灭之。是书乃大猷裒辑用兵之时奏疏、公牍、书札，始於隆庆二年正月，终於三年闰六月。前载谭纶、张瀚、朱炳如荐疏，後附操法及兵部覆本。并录成功後友人贺赠之文，而终以剿林道乾诸议。卷首有大猷《自序》。是书论用兵委曲，较史为详。而不先叙其事之始末，编纪年月以为提纲。虽诸篇以次编排，而端绪不一，阅之猝不能了了。盖大猷虽通晓文翰，而於著书叙事之法则尚未习，故不能使经纬灿然，首尾该贯也。</p>
<p>△《奉天刑赏录》・一卷（户部尚书王际华家藏本）</p>
<p>自题懒生袁子，不著其名。以《千顷堂书目》考之，盖袁仕撰也。其书皆纪成祖靖难时爵赏诛戮之事。多本都穆《壬午功臣录》、无名氏《教坊录》，复杂采《客座新闻》、《震泽纪闻》、《立斋闲录》诸书以附益之。所载建文死事诸臣家属被祸惨毒，殆非人理。称皆得於官府故牍，似不尽诬。成祖毒虐之政，至於此极，亦可证史书所载，尚未能得其什一矣。</p>
<p>△《广右战功录》・一卷（户部尚书王际华家藏本）</p>
<p>明唐顺之撰。顺之字应德，一字义修，武进人，嘉靖己丑进士，官至右佥都御史，巡抚淮扬，天启中追谥襄文，事迹具《明史》本传。此录述右江参将都督同知沈希仪讨平广西诸蛮事。顺之工於古文，故叙事具有法度，《明史》希仪本传全采用之。惟《录》称希仪为临淮人，而史称贵县人，稍有不同。盖希仪世官指挥，史据其卫籍言之，而《录》则仍书本贯也。其书已载《荆川集》中，此为袁收出，录入《金声玉振集》者也。</p>
<p>△《建文事迹备遗录》・一卷（左都御史张若氵桂家藏本）</p>
<p>不著撰人名氏。前有《自序》，称嘉靖辛卯阳月，太岳山人书於水竹村居。考《明史・艺文志》、黄虞稷《千顷堂书目》，皆不载此书之名，不知其为何人。明人惟张居正号太岳，亦不闻有此书，莫能详也。录中皆纪建文死事诸臣，殊多传闻失实。其称太祖恒欲废燕王，赖廷臣力谏得免。又尝幽於别苑，不许进食，赖高后私食之，得不死。皆荒唐无稽之言，不足取信。</p>
<p>△《平濠记》・一卷（编修程晋芳家藏本）</p>
<p>明钱德洪撰。德洪本名宽，字德洪，後以字行，改字洪甫，馀姚人，嘉靖壬辰进士，官至刑部郎中，事迹具《明史・儒林传》。初，王守仁之平宸濠也，其大纲具於《叙功疏》，其细目具於《年谱》。德洪受业守仁，据师友所见闻，其阴谋秘计及一切委曲弥缝之处，有《疏》及《年谱》所不详者，因作此记以补之。凡黄绾所说四条，龙光所说二条，雷济所说一条，附载德洪随事附论者五条，又《自跋》一条。大旨谓宁藩之败，由於迟留半月始发。其迟留半月则由於守仁多设反间以疑之。守仁在日，秘不言。守仁殁後，始得其间书、间牌之稿於龙光。而驾驭峒酋叶芳及阴令知县陈冕诡渔舟以诱擒宸濠，皆当时所不尽知者云。</p>
<p>△《南泰纪略》・一卷（浙江范懋柱家天一阁藏本）</p>
<p>明尹耕撰。耕字子莘，蔚州人，嘉靖壬辰进士，官至河南按察司佥事。明嘉靖四年，广西土舍李寰、卢四、赵楷等煽乱，副使翁万达以计讨平之，而未蒙迁擢。耕因作是书纪其功。然书中於卢四煽九司作乱及韦应附从诸事，俱未能悉叙，未免脱略，不及《明史》《张经》、《翁万达》及《土司列传》中载此事为详也。</p>
<p>△《处苗近事》・一卷（浙江范懋柱家天一阁藏本）</p>
<p>明李恺编。恺字克谐，惠安人，嘉靖壬辰进士，官至辰沅兵备副使。是书分《征讨》、《巢穴》、《哨道》、《转运》、《调发》、《防守》六目。盖记洪武至嘉靖湖广苗民叛服征剿之事。</p>
<p>△《革除遗事》・十六卷（浙江范懋柱家天一阁藏本）</p>
<p>明符验撰。验字大充，号松岩，黄岩人，嘉靖戊戌进士，官至广西按察司佥事。此书卷首有《验序》，称泰泉欲修国史之阙，出崂钣羰媳荆俾核订为十六卷，以复於泰泉。泰泉者，黄佐之别号。盖验此书，实因嘉兴郁衮旧本而修缉之，肇其议者则黄佐也。又有一《序》，旧本题为郁衮作。其文与黄佐集中所载此书之《序》正同。盖传写者误题衮名。衮书有传无纪。此书则《列传》十卷、《外传》一卷，冠以《本纪》五卷。截然两书，不容移甲为乙。别本或兼题佐名。考“中书徐妙锦”一条，佐集载之，题曰《徐妙锦传》，然则佐亦润色其间矣。朱彝尊尝谓黄佐《革除遗事》与当时纪建文事诸书，皆不免惑於《从亡》、《致身》二录。盖於虚传妄语，犹未能尽加芟削云。</p>
<p>△《安南奏议》・一卷（左都御史张若氵桂家藏本）</p>
<p>不著撰人名氏。嘉靖中，安南莫登庸篡国，国主之孙黎宁，遣其臣郑惟僚等赴京告难，乞兴师问罪。廷议请讨之，众论不一，已而中罢。至十七年，诏申前议，以咸宁侯仇鸾总督军务，兵部尚书毛伯温为参赞，克日进师。而两广总督张经上疏，颇以为难。兵部不能决，奏请廷议。议上，帝责诸臣不能协心谋国，复罢不行，而留鸾、伯温别用。是书所载，乃兵部尚书张瓒等会题疏稿及所奉诏旨也。</p>
<p>△《议处安南事宜》・一卷（左都御史张若氵桂家藏本）</p>
<p>不著撰人名氏。嘉靖十八年。复命仇鸾、毛伯温征安南。伯温抵广西，传檄谕意。莫登庸自至镇南关请降，伯温承制赦之，驰疏以闻。诏改安南国为安南都统使司。此本列伯温原疏、兵部揭帖及诏旨一通。而兵部议覆疏未载，疑尚有所阙佚也。</p>
<p>△《伏戎纪事》・一卷（浙江鲍士恭家藏本）</p>
<p>明高拱撰。拱有《春秋正旨》，已著录。拱在内阁时，值俺答之孙把汉那吉率众来降。拱决策胁俺答内附，且定封贡、互市诸约。因记其前後本末为此书。考之《明史》，把汉那吉既降，总督王崇古上言，宜给官爵，丰馆饩，饰舆马，以示谙达。谙达急则使缚送诸叛，不听即胁诛巴罕牵沮之，又不然，因而抚纳。据此，则封巴罕以胁谙达，乃崇古先主其计，拱第力赞成之。而此书乃谓己先定计，遗书崇古，使之奉行。与史不合。又《明史》本纪谓高拱及张居正同主是议，居正本传亦同。而是书乃略不及居正。亦可见拱之矜功自伐，其所纪未足尽凭也。</p>
<p>△《靖夷纪事》・一卷（河南巡抚采进本）</p>
<p>明高拱撰。隆庆四年，贵州土司安国亨与安智相雠杀，抚臣以叛闻。拱因推太仆寺少卿阮文中为巡抚。文中意欲剿之，拱议遣给事中贾三近往勘。国亨听命，遂平其乱。拱因著是篇，以纪其事。</p>
<p>△《绥广记事》・一卷（河南巡抚采进本）</p>
<p>明高拱撰。时广东久遭寇乱，拱自录其在内阁时筹画地方事宜奏疏，及与人往复书札。书颇多自矜语。如《答殷士儋书》“非公在彼，孰能经略；非仆在此，孰能主张”诸语。则其沾沾自喜，已见於此。宜其不获以功名终也。</p>
<p>△《防边纪事》・一卷（河南巡抚采进本）</p>
<p>明高拱撰。拱於隆庆四年再入内阁，兼理吏部。时边事孔棘，拱有议添设协理戎政侍郎，及议处边镇诸疏，汇为此书。其所条画利害，多与《明史》相合。</p>
<p>△《平倭录》・（无卷数，江苏周厚鲇家藏本）</p>
<p>不著撰人名氏。纪明任环平倭事迹。万历中，吏科给事中翁宪祥、巡抚陕西监察御史吉人重刊。宪祥作《前序》，人作《後序》，亦不言为谁所作也。嘉靖癸丑，倭寇由越入吴，环时为苏州府同知，力战歼之。以功晋山东布政司参政，卒赠光禄卿。是编首《乞归终制疏》，盖环用兵时适丁生母艰，事平因上此疏。次录谕祭碑文志铭，及其孙可复所录事迹，又以环所著诗文简牍名《山海漫谈》并列之。末又附後人歌颂诗文，合为一帙。编次丛杂，漫无体例。海虞陈禹谟《说储》，载环方出兵时，以《灵棋经》占得益友卦。其繇曰：“客有王孙，来叩我门，语我福庆，往得蒙恩。”薄暮，常熟王公铁果叩门，遂决策进兵，我师大克云云。而此录无之。盖小说附会之谈，不足据也。</p>
<p>△《世庙识馀录》・二十六卷（浙江巡抚采进本）</p>
<p>明徐学谟撰。学谟有《春秋亿》，已著录。是书乃其归田以後所作，记嘉靖一代之事。学谟练习典故，於《世宗实录》多所驳正。如谓瑞州知府宋以方为宸濠所杀，而国史误称赴水死。谓汪钅宏通李资坤贿，曲媚张孚敬，国史以为内行修洁者不足信。谓仇鸾之戮由徐阶密揭，作史者不及知。谓杨继盛劾严嵩疏中显指陆炳，国史以私没其姓名。谓郭希颜虽以邪说取死，亦由严嵩倾陷，史臣评驳，稍涉苛刻。谓沈坤以桀骜被劾，国史曲为辨雪，未免党护。谓任环忠义之士，能遇贼直前，国史谓其俘斩甚众，亦为失实。谓抗御史黄廷聘之陈安，乃湘潭知县，国史误记为衡山。谓议礼诸臣互有得失。谓郭郧专权骄恣而能不受馈遗，未尝无一节可取。均与史臣所记，互有异同。然学谟在世宗时尝为礼部祠祭司郎中。第十九卷中载拒王金之赂，及抑昝义金事，所云郎某者，即学谟自谓。又学谟为荆州知府，以拒景王徵沙市地租事得罪，第二十四卷中亦具载之。称沙市本不在景王所给庄田之数，王上疏密窜入其中，司农莫之省，独学谟执不肯与云云。皆自述所长，明标简牍。刘知几《史通・叙传篇》，谓扬雄以降，其《自叙》也，始以夸尚为宗。身兼片善，行有微能，皆剖析具言，一二必载。岂所谓宪章前圣，谦以自牧。绳以是义，殊於体例有乖。又赵文华之攘功卸罪，构陷张经，其事炳然在人耳目，而学谟以为史臣所记，过甚其词，亦不免恩怨之私，未孚公论也。</p>
<p>△《西南纪事》・六卷（江苏巡抚采进本）</p>
<p>明郭应聘撰。应聘字君宾，莆田人，嘉靖庚戌进士，官至南京兵部尚书，谥襄靖，事迹具《明史》本传。粤西府江，上起阳朔，下达昭平，亘三百馀里。诸犭┘薪而居，怙险剽窃。隆庆四年，攻围荔浦永安府。应聘代殷正茂为巡抚，集汉土兵六万征之，三阅月悉定。又讨平怀远、阳朔、洛容、上油、边山五叛犭，寻以忧归。因录其攻取之略，以成是书。其刊版则万历八年复起巡抚广西时也。所言与《明史》应聘本传及《李锡传》大略相符。</p>
<p>△《交黎抚剿事略》・五卷（浙江汪启淑家藏本）</p>
<p>明方民悦撰。民悦，麻城人，嘉靖乙未进士，官至广东按察司副使。嘉靖二十八年，安南范子仪及琼州黎那燕入寇。时欧阳必进方总督两广，檄都指挥俞大猷等讨平之。民悦述其始末为此书。卷一为地图，卷二至卷四为奏疏，卷五为公移。案《明史・俞大猷传》，是役皆大猷之力。以严嵩薄其赏，不得叙。民悦专归功於督府，亦非事实也。</p>
<p>△《召对录》・一卷（内府藏本）</p>
<p>明申时行撰。时行有《书经讲义会编》，已著录。此书乃记万历十三年五月迄十八年七月召对之语。时行时为首辅，六年中凡召对九次。当神宗怠政之际，君臣否隔，万事丛脞。时行不能匡救，乃反谓孝宗後此典久废不举，至是复行。沾沾夸为盛事，过矣！</p>
<p>△《平夷功次录》・一卷（浙江汪启淑家藏本）</p>
<p>明焦希程编。希程榜姓周，象山人，嘉靖辛丑进士，官至贵州兵备副使。希程在四川时，值宜宾夷人作乱，巡抚张臬檄委希程剿平。因汇刻当时部檄以成此书。</p>
<p>△《嘉靖倭乱备钞》・二卷（两淮盐政采进本）</p>
<p>不著撰人名氏。始嘉靖二十三年日本入贡，终於四十五年闰十月。凡倭之构乱，以及平戢始末，皆载之。大旨谓倭乱始於谢氏之通海，成於严嵩之任用非人，功罪颠倒。所言比正史为详。</p>
<p>△《瀛霾钐冈贰贰な二卷（左都御史张若氵桂家藏本）</p>
<p>旧本题钓瀛子撰。不知何许人。所纪故事至弘治而止，所纪年号至正德而止，盖在嘉靖以後矣。其体例仿佛李心传《建炎以来朝野杂记》，多纪明代典章。分目编次，无所论断，大致与史传相出入。</p>
<p>△《平黔三记》・一卷（浙江范懋柱家天一阁藏本）</p>
<p>不著撰人名氏。记明洪武中傅友德等平隳希暨正统中王骥平麓川，嘉靖中吕光洵平武定三事。末署“隆庆庚午十月，点苍山人书於玉屏精舍”。盖隳先怂为。其题曰平黔者以隳弦嗲中地，故称之耳。三记虽并列，而意则在於表彰吕光洵之功。光洵字信卿，浙江新昌人。嘉靖间巡抚隳稀Ｆ渲锓锛套媸拢在嘉靖四十五年，《明史》及《隳贤ㄖ尽吩刂甚详。此书前有张元忭、邬琏二《序》。张元忭之父与邬琏皆尝在军中，亲赞其策，所言不容有误。而《元忭序》作於辛未，《邬琏序》作於壬申，正当书成之时。《序》中亦言不知出谁手。盖当时光洵以人言去位，同事者相继褫谪，其功抑而不扬。是书独纪实不讳，故有所避而不敢言也。考《明史・艺文志》、《千顷堂书目》俱载赵汝谦《平黔三记》一卷，则是书实汝谦所著，而隐其名者尔。</p>
<p>△《使琉球录》・二卷（浙江巡抚采进本）</p>
<p>明郭世霖撰。据《浙江遗书目录》称，世霖，永丰人，官吏科给事中。而《类姓登科考》载，嘉靖癸丑进士郭汝霖，永丰人，官至南京太仆寺卿。当即其人，特讹“世”为“汝”耳。万历中，萧崇业《使琉球录》，称陈侃、郭世霖二《录》，其明证也。初，嘉靖十一年，命吏科左给事中陈侃、行人高澄册封中山王尚清。侃述其事为《琉球录》，自为之序。至嘉靖三十七年，又遣世霖与行人司行人李际春册封中山王尚元。世霖因取侃旧本，缀续成编。所言大略与《明史・琉球传》合。惟每条列原录於前，而附所续於後，皆以“霖按”二字冠之。似乎考订旧闻，实则铺叙新事，於体例殊未协也。 






</p></div>
  <div class="adBottom">
    <script src="../../js/adBottom_sougou.js" type="text/javascript"></script>
  </div>
  <div class="prenext prenext1"><span class="todown1"><a href='216052.html' class='pagedaohang'>【上一篇】<i>:卷五十四・史部十○杂史类存目三</i></a></span><span class="tomenu"><a href="sikuquanshuzongmutiyao.html" title="四库全书总目提要" class="returnIndex">【回目录】</a>
</span><span class="toup1"><a href='216050.html' class='pagedaohang'>【下一篇】<i>：卷五十二・史部八○杂史类存目一</i></a></span></div>
  <div class="adBottom">
    <script src="../../js/adBottom.js" type="text/javascript"></script>
  </div>
  <div class="sohuCmt1">
    <script src="http://book.sbkk8.com/js/pinglun.js" type="text/javascript"></script>
  </div>
</div>
<div id="footer"> 
<p>2016 <b><a href="../../book_sbkk8_default.html">book.sbkk8.com</a></b> - 版权所有</p>
<p>声明 :本网站尊重并保护知识产权，根据《信息网络传播权保护条例》，如果我们转载的作品侵犯了您的权利,请通知我们，我们会及时删除。联系Q-Q：2-8-1-6-4-1-1-4-9-5</p>
</div>
<script src="../../js/foot.js" type="text/javascript"></script>

</body>
</html>
